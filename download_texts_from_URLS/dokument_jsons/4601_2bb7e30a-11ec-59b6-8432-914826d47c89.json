{
  "dokument_id": "2bb7e30a-11ec-59b6-8432-914826d47c89",
  "doc_type": "case_presentation",
  "kommune": 4601,
  "tittel": "Salg av M\u00f8llendalsveien 44, \"R\u00f8dbygget\". Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/10664605/Framstilling-Salg-av-Mollendalsveien-44-Rodbygget-Gjennomforingsvedtak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/101218-1 Salg av M\u00f8llendalsveien 44, \"R\u00f8dbygget\". Gjennomf\u00f8ringsvedtak Hva saken gjelder: Saken gjelder gjennomf\u00f8ring av salg av M\u00f8llendalsveien 44, det s\u00e5kalte \u00abR\u00f8dbygget\u00bb, til Sammen. Kort om eiendommens og dens beskaffenhet M\u00f8llendalsveien 44, ogs\u00e5 kjent som \u00abR\u00f8dbygget\u00bb, er et verneverdig bygg eid av Bergen kommune, lokalisert ved bredden av M\u00f8llendalselven, med Sammen sine studentboliger p\u00e5 Gr\u00f8nneviks\u00f8ren som n\u00e6rmeste nabo. Bygget g\u00e5r over to etasjer og ble oppf\u00f8rt i trekonstruksjon i 1913. Opprinnelig var bygningen oppf\u00f8rt som klubbhus for Bergen Roklubb. I de senere \u00e5rene er bygningen kun sporadisk blitt brukt som kontorer for Etat for bygg og eiendom og som lager for diverse utstyr. For \u00e5 bevare bygget for fremtiden ble det i 2018 foretatt en rehabilitering av bygget. Rehabiliteringen gjaldt kun den utvendige delen med ny bordkledning, nye vinduer og ny taktekking. Innvendig ble det ikke gjort noen tiltak. Bruksmuligheten for bygget i dag er derfor begrenset. Eiendommens reguleringsmessige status Bygget har tidvis blitt aktualisert gjennom ulike reguleringsplanarbeider. I behandlingen av reguleringsplanen for etableringen av studenthybler p\u00e5 Gr\u00f8nneviks\u00f8ren i sak 219-09 i 2009, vedtok bystyret en merknad der kommunen ble bedt om \u00e5 g\u00e5 i dialog med den gang SIB for \u00e5 avklare bruk og drift av bygget, med siktem\u00e5l at ogs\u00e5 ro- og kajakkmilj\u00f8et rundt Store Lungeg\u00e5rdsvann skulle gis tilgang til bygget. I omr\u00e5dereguleringsplan for M\u00f8llendal vest, Gr\u00f8nneviks\u00f8ren, vedtatt i 2012, ble bygget avsatt til \u00abtjenesteyting\u00bb, og av reguleringsbestemmelsene fremgikk det at bygget skulle benyttes til velferdsbygg for de nye studentboligene, kulturform\u00e5l, klubblokale for organisasjoner og/eller lokalt forsamlingslokale. I samme plan ble bygget ogs\u00e5 merket som verneverdig. I 2017 inngikk bygget i planomr\u00e5det for omr\u00e5dereguleringsplanen for Bybanen fra sentrum til Fyllingsdalen. Det ble da avsatt til \u00aboffentlig/privat tjenesteyting\u00bb, med uendret vernestatus og tiln\u00e6rmet likelydende reguleringsbestemmelser som i 2012. I KPA 2018 er eiendommen definert inn i kategorien \u00ab\u00d8vrige lokalsentre\u00bb i \u00abSone 1 Sentrumskjerne\u00bb, med bestemmelser om tilrettelegging for bolig, n\u00e6ring og tjenesteyting for n\u00e6romr\u00e5det. 1 Dialogen med Sammen I p\u00e5vente av en avklaring av utviklingsprosjektet for hele Gr\u00f8nneviken har bygget, med unntak av den sporadiske bruken nevnt over, st\u00e5tt utbrukt, uten noen konkrete fremtidsplaner. Sammen tok heller ikke noe initiativ f\u00f8r i februar 2022, hvoretter den dialogen som har f\u00f8rt frem til denne sak, ble innledet. Sammen sitt utgangspunkt for \u00e5 ta kontakt, etter noen \u00e5rs drift av studenthyblene p\u00e5 Gr\u00f8nneviks\u00f8ren, var et identifisert behov for i st\u00f8rre grad \u00e5 kunne tilrettelegge fellesarealer og sosiale m\u00f8teplasser for sine boende studenter, enn det som var mulig i deres eget boliganlegg. Med unntak av to mindre fellesarealer og to felles takterrasser i 7. etasje, best\u00e5r blokkene hovedsakelig kun av studenthybler. I unders\u00f8kelser blant beboerne har dette boliganlegget sk\u00e5ret lavt p\u00e5 trivsel, hvilket har resultert i en relativt stor og, fra Sammen sin side, u\u00f8nsket utskiftning av beboere. Sammen \u00f8nsket derfor en dialog med kommunen om \u00abR\u00f8dbygget\u00bb, og sa seg villig til \u00e5 g\u00e5 inn i en prosess med siktem\u00e5l om f\u00f8rst \u00e5 kj\u00f8pe bygget, for deretter \u00e5 rehabilitere det innvendig, til en sosial m\u00f8teplass for sine beboere. Eiendommer som kommunen besitter, og som ikke har en funksjonsverdi for kommunens egne tjenester, b\u00f8r i tr\u00e5d med god eiendomsforvaltning selges. I dette tilfellet ville et salg dessuten v\u00e6re i tr\u00e5d med tidligere vedtak og f\u00f8ringer. P\u00e5 dette grunnlaget gikk kommunen derfor inn i konkrete forhandlinger med Sammen om en overdragelse av eiendommen. Fastsettelse av salgsverdi for eiendommen Kommunen har som grunnlag for prisfastsettelsen innhentet en verdivurdering av eiendommen fra en uavhengig takstmann, H. Skage AS. Denne har verdsatt eiendommen som en n\u00e6ringseiendom, dvs. beregnet en salgsverdi basert p\u00e5 eiendommens inntekstpotensiale. Med gjeldende reguleringsplan og reguleringsbestemmelser, er de kommersielle bruksmulighetene for bygget, og derigjennom ogs\u00e5 utviklingspotensialet for eiendommen, vurdert som sv\u00e6rt begrenset. Kombinert med byggets innvendige standard har takstmannen vurdert eiendommens inntekstpotensiale til \u00e5 v\u00e6re betydelig lavere enn for ordin\u00e6re n\u00e6ringseiendommer. God beliggenhet trekker verdien opp, mens manglende utearealer (tomten er tiln\u00e6rmet lik fotavtrykket til bygget) og krevende parkeringsforhold i omr\u00e5det trekker verdien ned. Gjennomsnittlig \u00e5rsleie per kvm er i taksten derfor satt til 1 120 kroner. Dette synes rimelig, gitt byggets p\u00e5regnelige bruk. I kapitaliseringen av \u00e5rsleien er det lagt til grunn et avkastningskrav p\u00e5 7 % (hvilket tilsvarer det avkastningskravet kommunen per tiden selv benytter i beregning av festeavgift i festeavtaler). Til sammenligning var normalt avkastningskrav for ordin\u00e6re n\u00e6ringseiendommer p\u00e5 takseringstidspunktet 6,25 %. Samlet sett gir det en salgsverdi for eiendommen p\u00e5 6,1 mill. kroner. Partene er omforente om at dette, sammen med \u00f8vrige betingelser og vilk\u00e5r i avtalen, er et markedsmessig vederlag for eiendommen. Kj\u00f8pekontraktens innhold Til grunn for transaksjonen mellom Bergen kommune og Sammen ligger en kj\u00f8pekontrakt med standard innhold og standard betingelser. Siden \u00abR\u00f8dbygget\u00bb er sentralt plassert i transformasjonsomr\u00e5det p\u00e5 Gr\u00f8nneviken, har det i tillegg v\u00e6rt viktig for kommunen \u00e5 sikre at deler av bygningsmassen ogs\u00e5 kan brukes til velferds- og kulturform\u00e5l til fordel for eksisterende og nye beboere og brukergrupper i n\u00e6romr\u00e5det. I tr\u00e5d med dette er det derfor utarbeidet et vedlegg (vedlegg 7) til kj\u00f8pekontrakten som regulerer hvordan kommunen og Sammen skal legge til rette for en sambruk av deler av bygningsmassen p\u00e5 eiendommen. B\u00e5de utkast til kj\u00f8pekontrakt og utkast til vedlegg 7, f\u00f8lger som vedlegg til denne saken. 2 \u00d8konomiske konsekvenser: Salgsinntektene vil bli innarbeidet i forbindelse med 2. tertialrapportering til Handlings - og \u00f8konomiplanen 2024 \u2013 2027, og vil bli f\u00f8rt p\u00e5 BUD600 \u00abSalg av eiendom EBE\u00bb. Byr\u00e5dens vurdering og anbefaling/konklusjon: I Klosterhagen-erkl\u00e6ringen har byr\u00e5det som m\u00e5l \u00e5 gj\u00f8re Bergen til Norges beste studentby. Dersom flere av studentene i Bergen skal bli i byen ogs\u00e5 etter fullf\u00f8rt grad, er vi avhengig av at de trives i byen v\u00e5r. Byr\u00e5det ser derfor med bekymring p\u00e5 at det er lav trivsel i studentboligene i Gr\u00f8nneviks\u00f8ren, hvor en stor andel av studentene i Bergen bor. Byr\u00e5den er tilfreds med \u00e5 ha kommet frem til en avtale med Sammen som inneb\u00e6rer at \u00abR\u00f8dbygget\u00bb endelig vil bli ferdigstilt og tatt i bruk til sitt vedtatte form\u00e5l. Avtalen vil bidra til \u00e5 styrke og forbedre bomilj\u00f8et for studentene p\u00e5 Gr\u00f8nneviks\u00f8ren. Samtidig sikres andre beboere og brukergrupper tilgang til et forsamlingslokale i n\u00e6rmilj\u00f8et rundt Gr\u00f8nneviken. Dette mener byr\u00e5den vil v\u00e6re positivt for utviklingen av hele omr\u00e5det, og helt p\u00e5 linje med de intensjonene som har kommet til uttrykk i de planvedtakene som er blitt fattet i \u00e5renes l\u00f8p siden 2009. Med den forpliktelsen til innvendig oppgradering av bygget som Sammen p\u00e5tar seg gjennom avtalen, og de premissene som ligger til grunn for den uavhengige verdivurderingen av eiendommen, mener byr\u00e5den at det avtalte salgsvederlaget er et korrekt uttrykk for en virkelig markedsverdi av eiendommen. Byr\u00e5den vil p\u00e5 dette grunnlaget anbefale byr\u00e5det \u00e5 vedta salg av M\u00f8llendalsveien 44 til Sammen for 6,1 millioner kroner, med de premissene som det er gjort rede for i saken. Vedtakskompetanse: Budsjettfullmaktenes pkt. 2.3, bokstav j) om salg av eiendom: Byr\u00e5det fatter gjennomf\u00f8ringsvedtak om salg av eiendom inntil 85 mill. kroner dersom salgspris ikke avviker mer enn 15 % fra takstverdien for eiendom. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. M\u00f8llendalsveien 44 selges til Sammen for 6,1 millioner kroner i tr\u00e5d med premissene i saken. 2. Salgsinntektene f\u00f8res p\u00e5 BUD600 \u00abSalg av eiendom EBE\u00bb Dato: 25. juni 2024 Charlotte Spurkeland Byr\u00e5d for finans Dokumentet er godkjent elektronisk. Vedlegg: Utkast til kj\u00f8pekontrakt Utkast til vilk\u00e5r for leie av forsamlingslokale 3 "
}