{
  "dokument_id": "c07cceb9-5131-5058-9d53-a8c8538fd971",
  "doc_type": "case_presentation",
  "kommune": 4601,
  "tittel": "S\u00f8knad om kommunal mottakelse i forbindelse med utstillingen Urfolkshistorier p\u00e5 Kode",
  "url": "https://bergen.kommune.no/politikere-utvalg/api/fil/bk360/10041760/Framstilling-Soknad-om-kommunal-mottakelse-i-forbindelse-med-utstillingen-Urfolkshistorier-pa-Kode",
  "tekst": " Forretningsutvalget Saksframstilling V\u00e5r referanse: 2024/35371-3 Saksbehandler: Tina Omdahl Hayes S\u00f8knad om kommunal mottakelse i forbindelse med utstillingen Urfolkshistorier p\u00e5 Kode Hva saken gjelder: Bystyrets kontor har den 22.02.2024 mottatt s\u00f8knad om at Bergen kommune skal v\u00e6re vertskap for en kommunal mottakelse, i forbindelse med utstillings\u00e5pningen Urfolkshistorier // Indigenous Histories. S\u00f8knaden gjelder en foresp\u00f8rsel om kommunal mottakelse fra Kode i forbindelse med utstillingen Urfolkshistorier // Indigenous Histories, som \u00e5pner den 26.04.2024. Kode \u00f8nsker \u00e5 arrangere en mottakelse dagen f\u00f8r, den 25.04.2024. Utstillingen, som kun vises i Bergen og S\u00e3o Paulo, presenterer historier om urfolkserfaringer fra syv verdensregioner gjennom kunst og visuell kultur. Den er kuratert av 12 kunstnere og forskere med urfolkopphav fra de syv regionene, og inneholder 285 verk av mer enn 170 kunstnere. S\u00f8knaden er vedlagt. I henhold til Bergen kommunes representasjonsreglement kan kommunal mottakelse avholdes ved internasjonale konferanser og seminarer hvor utenlandsk deltakelse utgj\u00f8r over 50%, samt ved norske konferanser av en viss st\u00f8rrelse og med bred offentlig interesse. I henhold til reglementet har Bystyredirekt\u00f8ren beslutningsmyndighet innenfor vedtatte retningslinjer mens det ved tvilstilfeller skal fremlegges sak for forretningsutvalget som tar endelig stilling til s\u00f8knaden. \u00d8konomiske konsekvenser: Det fastsettes \u00e5rlig budsjett for representasjon. En eventuell innvilgelse av denne s\u00f8knaden vil inng\u00e5 i det vedtatte budsjettet. Det er s\u00f8kt om en kommunal mottakelse p\u00e5 inntil 100 personer, noe som anslagsvis kan medf\u00f8re en kostnad i st\u00f8rrelsesorden 70.000 kr - 100.000 kr. Vurdering Representasjon er en viktig del av kommunens arbeid for \u00e5 fremme sitt omd\u00f8mme, styrke samarbeid med byens organisasjoner, samt verdiskapning for byen og turisme. Kommunale mottakelser er et virkemiddel for \u00e5 st\u00f8tte kulturelle arrangementer som fremmer mangfold og kulturm\u00f8ter. Kode er en institusjon av betydning for Bergen, og museets utstillinger bidrar til \u00e5 berike byens kulturliv og fremme internasjonalt samarbeid. I h\u00f8st ble det etablert et nytt samarbeid mellom urfolk og nasjonale minoriteter og Bergen kommune. Kommunal mottakelse i forbindelse med utstillingen kan nok v\u00e6re en m\u00e5te \u00e5 fremme denne prioriteringen, og saken fremmes derfor for forretningsutvalget. 1 S\u00f8knaden faller imidlertid forholdsvis klart utenfor reglementet for \u00e5 kunne innvilge st\u00f8nad til kommunale mottakelser. Det er for det f\u00f8rste ikke forventet internasjonal deltakelse med mer enn 50%. Dette gjelder dessuten en utstilling, og tilfredsstiller dermed heller ikke kravet om \u00e5 v\u00e6re en \u00abnorsk konferanse av en viss st\u00f8rrelse\u00bb. Bystyredirekt\u00f8ren tilr\u00e5r p\u00e5 det grunnlag \u00e5 gi avslag p\u00e5 s\u00f8knaden. Forslag til vedtak: Forretningsutvalget avsl\u00e5r s\u00f8knaden om kommunal mottakelse i forbindelse med \u00e5pningen av utstillingen Urfolkshistorier // Indigenous Histories p\u00e5 KODE. Dato: 7. mars 2024 Trine Gr\u00f8nbech Pettersen - leder Tina Omdahl Hayes - f\u00f8rstekonsulent Dokumentet er godkjent elektronisk. Vedlegg: Kommunal mottagelse Reglement for representasjon i Bergen kommune 2 "
}