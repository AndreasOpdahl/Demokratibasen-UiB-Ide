{
  "dokument_id": "933b4faa-b568-58bc-9709-8e1bd9bdc774",
  "doc_type": "case_attachment",
  "kommune": 5501,
  "tittel": "Reglement for bosetting og kvalifisering til introduksjonsprogram av nybosatte flyktninger i Troms\u00f8 kommune til politisk sak 2",
  "url": "https://innsyn.tromso.kommune.no/application/getMoteDokument?dokid=2001640147",
  "tekst": "Reglement for bosetting og kvalifisering til introduksjonsprogram av nybosatte flyktninger i Troms\u00f8 kommune Reglementet regulerer \u00f8konomiske st\u00f8nader for nybosatte flyktninger (heretter \u00abdeltakere\u00bb) i Troms\u00f8 kommune etter avtale med IMDI, og familiegjenforente jfr. integreringsloven (LOV-2020-11-16-127) \u00a7 9 (1) f). Med noen spesifiserte unntak, er perioden for st\u00f8nad fra bosetting i Troms\u00f8 kommune til utbetaling av f\u00f8rste introduksjonsst\u00f8nad etter deltakelse i introduksjonsprogram, eller til deltakeren er overf\u00f8rt til NAV. For deltakere med rett, men ikke plikt til \u00e5 delta i introduksjonsprogram, m\u00e5 deltakeren bekrefte deltakelse i introduksjonsprogram for rett p\u00e5 st\u00f8nader jfr. kap. 2 \u2013 5. Vedtaksmyndighet etter dette reglement er delegert til enhetsleder ved Flyktningtjenesten i Troms\u00f8 kommune etter vedtak fra Kommunestyret. Reglementet har 7 kapittel: 1. Etableringsst\u00f8nader 2. St\u00f8nader i venteperioden 3. Inkluderingsfremmende st\u00f8nader 4. St\u00f8nad for \u00e5 n\u00e5 sluttm\u00e5l i integreringsplanen 5. Ekstratilskudd fra IMDI 6. Klage p\u00e5 enkeltvedtak 7. Urettmessig utbetalt st\u00f8nad Form\u00e5l Form\u00e5let med dette reglement er \u00e5 sikre at den enkelte deltaker som bosettes i Troms\u00f8 kommune raskest mulig skal kunne etablere seg og starte i introduksjonsprogrammet. Form\u00e5let er videre \u00e5 gj\u00f8re deltakerne \u00f8konomisk uavhengig og f\u00e5 en varig tilknytning til arbeidslivet. Overf\u00f8ringsflyktninger gis utvidet rett til etablering av boliger f\u00f8r bosetting, da disse erfaringsmessig har mer begrensede ressurser og kompetanse til \u00e5 etablere boligen p\u00e5 egenh\u00e5nd. Erfaringsmessig ankommer ogs\u00e5 overf\u00f8ringsflyktninger med f\u00e5 eiendeler og kl\u00e6r. Av samme grunn er overf\u00f8ringsflyktninger gitt h\u00f8yere st\u00f8nad til kl\u00e6r. 1. Etableringsst\u00f8nader Etableringsst\u00f8nader omfatter deltakere som ikke har f\u00e5tt etableringsst\u00f8nad i en annen kommune, og som skal bosettes i Troms\u00f8 kommune etter avtale med IMDI, samt familiegjenforente med rett til introduksjonsprogram. St\u00f8nadene utbetales som engangssum, med mindre annet er spesifisert. Etableringsst\u00f8nad beregnes ut fra familiesammensetningen p\u00e5 tidspunktet for bosetting. Senere flytting, skilsmisse, f\u00f8dsel etc. endrer ikke beregningen. Ved deltakere med innvilget opphold p\u00e5 selvstendig grunnlag, men som bosettes med herboende ektefelle eller familie, gis det st\u00f8nad som familiegjenforent. Etableringsst\u00f8nader jfr. kap. 1. krever ikke forutg\u00e5ende s\u00f8knad. Ved avtale om alternativ mottaksplassering gis det ikke st\u00f8nad til etablering. Alt som gis som etablering etter enkeltvedtak blir den enkelte sin eiendom. 1.1 Etableringsst\u00f8nad inventar St\u00f8tte til etablering gis deltakere ved f\u00f8rstegangs bosetting i kommunen. Deltakeren kan velge \u00e5 etablere boligen selv, slik at etableringsst\u00f8naden utbetales i sin helhet. Deltakeren kan alternativt velge \u00e5 f\u00e5 boligen delvis etablert p\u00e5 vegne av seg jfr. punk a). I s\u00e6rlige tilfeller og i den grad det er n\u00f8dvendig, kan deltakeren f\u00e5 boligen helt etablert p\u00e5 vegne av seg jfr. punkt a) til f). Ved bosetting av overf\u00f8ringsflyktninger blir boligen som utgangspunkt fult etablert jfr. punkt a) til g). Etableringen har en n\u00f8ktern standard, og inneholder f\u00f8lgende: a) Seng, komfyr og kj\u00f8leskap eller kombiskap b) Vaskemaskin c) Sofa, Sofabord, kj\u00f8kkenbord med 2 stoler. d) Gulvlampe e) Utstyr til renhold og t\u00f8rkestativ f) Gardiner eller solskjerming g) Kj\u00f8kkenutstyr og senget\u00f8y ved etablering av overf\u00f8ringsflyktninger Ved barn gis en tilleggsst\u00f8nad p\u00e5 kr 3 200 per barn til kj\u00f8p av seng og stol. Utbetaling av etableringsst\u00f8nad jfr. punkt 1.1 f\u00f8lger av listen nedenfor. Ved etablering p\u00e5 vegne av deltakeren gj\u00f8res det forholdsmessig fradrag i etableringsst\u00f8naden. - Enslig/enslig mindre\u00e5rig kr 35 000 - Par kr 38 800 - Barn kr 3 200 per barn - Kollektiv Samme som enslig, men med kr 4 500 ekstra per person Etableringsst\u00f8nad til enslig mindre\u00e5rig utbetales i samr\u00e5d med verge. For kollektiv deles total etableringsst\u00f8nad likt p\u00e5 deltakerne i kollektivet. 1.2 Etableringsst\u00f8nad ved familiegjenforening Det gis ikke ny etableringsst\u00f8nad ved familiegjenforening. Ved dokumentert innvilget familiegjenforening jfr. integreringsloven \u00a7 9 (1) f) gis det st\u00f8nad med f\u00f8lgende satser. - Person over 18 \u00e5r kr 4 500 - Person under 18 \u00e5r kr 3 200 - Kj\u00f8kkenutstyr per husstand kr 1 500 1.3 St\u00f8nad til kl\u00e6r St\u00f8nad til kl\u00e6r gis etter f\u00f8lgende satser og grupper. Personer over 16 \u00e5r kr 3 500 Personer under 16 \u00e5r kr 2 500 1. september \u2013 1. mai, og kr 2 500 2. mai \u2013 31. august Enslige mindre\u00e5rige kr 3 000 1. september \u2013 1. mai, og kr 3 000 2. mai \u2013 31. august Overf\u00f8ringsflyktninger over 16 \u00e5r kr 6 000 Overf\u00f8ringsflyktninger under 16 \u00e5r kr 3 000 1. september \u2013 1. mai, og kr 3 000 2. mai \u2013 31. august Familiegjenforente over 16 \u00e5r jfr. integreringsloven \u00a7 9 (1) f) kr 3 500 Familiegjenforente under 16 \u00e5r jfr. integreringsloven \u00a7 9 (1) f) kr 2 500 1. september \u2013 1. mai, og kr 2 500 2. mai \u2013 31. august 1.4 St\u00f8nad til leker For barn under 16 \u00e5r gis st\u00f8nad p\u00e5 kr 1 000 til leker mot fremvist kvittering. Dette omfatter ogs\u00e5 familiegjenforente barn jfr. integreringsloven \u00a7 9 (1) f). 1.5 St\u00f8nad til utstyr til barn St\u00f8nad jfr. punkt 1.5 er forbeholdt de som ikke har f\u00e5tt engangsst\u00f8nad ved f\u00f8dsel. Det gis st\u00f8nad til kombivogn eller sportsvogn, ut fra barnets behov. Veiledende st\u00f8nad for kombivogn er kr 7 000, og kr 3 000 for sportsvogn. Det gis ogs\u00e5 st\u00f8nad til kj\u00f8p av n\u00f8ktern og egnet voksipose og regntrekk. Veiledende st\u00f8nad for voksipose er kr 1 500, og kr 300 for regntrekk. Kj\u00f8p gj\u00f8res i samr\u00e5d med programkoordinator ved Flyktningtjenesten. Ved uenighet om egnet vare, eller ved samlet totalkostnad jfr. punkt 1.5 som overstiger samlet veiledende st\u00f8nad, avgj\u00f8r enhetsleder i samr\u00e5d med programkoordinator hva det gis st\u00f8nad til. 1.6 St\u00f8nad til innboforsikring Flyktningtjenesten dekker f\u00f8rste \u00e5rs innboforsikring med inntil kr 1 200 mot fremvist kvittering eller faktura. 2 St\u00f8nader i venteperioden St\u00f8nader jfr. kap. 2 ytes til deltakere bosatt i kommunen frem til deltakelse i introduksjonsprogram og datoen for utbetaling av f\u00f8rste introduksjonsst\u00f8nad. Ved rett, men ikke plikt til deltakelse i introduksjonsprogram, skal Flyktningtjenesten snarlig avklare eventuell deltakelse med deltakeren. Dette avklares ved f\u00f8rste m\u00f8te med programkoordinator, og senest innen 4 uker etter bosetting i kommunen. Etter Flyktningtjenesten har fors\u00f8kt \u00e5 avklare deltakelse i introduksjonsprogram med deltaker, er det kun bekreftende svar fra deltaker som kvalifiserer til st\u00f8nader jfr. kap. 2. Avvist tilbud, manglende svar, eller utydelig svar fra deltakeren gir ikke rett p\u00e5 st\u00f8nader. Deltakere uten mulighet til \u00e5 delta i introduksjonsprogram pga. alder aller andre \u00e5rsaker, f\u00e5r st\u00f8nader fram til de overf\u00f8res til NAV. De skal overf\u00f8res til NAV innen 3 m\u00e5neder etter bosetting i kommunen. St\u00f8nader jfr. kap. 2 omfatter ikke personer bosatt ved familiegjenforening. Disse kan s\u00f8ke \u00f8konomisk sosialhjelp hos NAV. 2.1 Ventest\u00f8nad Ventest\u00f8nad omfatter deltakere bosatt i Troms\u00f8 kommune og deltakere i alternativ mottaksplassering etter avtale mellom Troms\u00f8 kommune og UDI. Perioden for ventest\u00f8nad er fra bosetting, og til datoen for utbetaling av f\u00f8rste introduksjonsst\u00f8nad, eller overf\u00f8ring til NAV. Troms\u00f8 kommunes gjeldende sosialst\u00f8nadsnorm ligger til grunn for utbetalingen. 2.2 Husleie og str\u00f8m St\u00f8nader til husleie og str\u00f8m ytes i perioden fra bosetting og til datoen for utbetaling av f\u00f8rste introduksjonsst\u00f8nad. St\u00f8nad forutsetter s\u00f8knad om bost\u00f8tte, samt signert og aktiv transporterkl\u00e6ring p\u00e5 at bost\u00f8tte betales til Flyktningtjenesten den tid det gis bost\u00f8tte og st\u00f8nad til husleie. Ved bosetting i bolig som ikke er tilbudt av Flyktningtjenesten eller Boligkontoret ved Troms\u00f8 kommune, skal Flyktningtjenesten godkjenne husleiekontrakten for st\u00f8nad til husleie. 2.3 Barnehage og SFO St\u00f8nad til barnehage og SFO ytes fra bosetting. 2.4 Briller St\u00f8nad jfr. punkt 2.4 omfatter kun deltakere som skal delta i introduksjonsprogram, mindre\u00e5rige de er foresatt for og enslige mindre\u00e5rige. Konsultasjon hos optiker for briller dekkes. Innfatninger dekkes med inntil kr 700. Rimeligste glass med spesifikasjoner som tilfredsstiller behov ut fra synet dekkes. Merkostnader for eksempelvis tynnere glass eller mindre refleksjoner dekkes ikke. St\u00f8naden ytes mot fremvist kvittering eller faktura. \u00d8yelidelser som gir grunnlag for st\u00f8nad fra NAV dekkes ikke. 2.5 Tannbehandling Tannbehandling som vurderes som akutt av tannlege dekkes med inntil kr 5 000, mot fremvist kvittering eller faktura. Deltakeren m\u00e5 dokumentere at behandlingen er akutt, eksempelvis ved skriftlig forklaring fra tannlege. Hvis den akutte behandlingen ikke gir tilfredsstillende resultat, kan Flyktningtjenesten dekke kostnadsoverslag for s\u00f8knad til NAV om st\u00f8nad. 3 Inkluderingsfremmende st\u00f8nader St\u00f8nader jfr. kap. 3 innvilges for \u00e5 bidra til at deltakere inkluderes i fritidsaktiviteter og lokalsamfunn. 3.1 Transportst\u00f8nad Kostnad til f\u00f8rste 30 dagers periodekort for buss dekkes ved bosetting i kommunen. St\u00f8naden ytes ved at programkoordinator kj\u00f8per busskort p\u00e5 vegne av deltakeren, eller utbetales til deltakeren mot fremvist kvittering. Transportst\u00f8naden omfatter ogs\u00e5 mindre\u00e5rige. 3.2 Aktivitetsst\u00f8nad til mindre\u00e5rige Aktivitetsst\u00f8nad dekker medlemskap eller kontingent for organiserte aktiviteter for mindre\u00e5rige deltakere. St\u00f8naden ytes fra en foresatt for barnet deltar i introduksjonsprogram, eller venter p\u00e5 opptak til introduksjonsprogram, og s\u00e5 lenge minst \u00e9n av barnets foresatte er i introduksjonsprogram. For enslige mindre\u00e5rige ytes st\u00f8naden til de fyller 18 \u00e5r. St\u00f8naden er inntil kr 5 000 per barn per \u00e5r, mot fremvist kvittering eller faktura. Ved faktura utbetales st\u00f8naden direkte til kreditor. Ved kvittering utbetales st\u00f8naden til foresatt eller enslig mindre\u00e5rig. Ny st\u00f8nad kan tidligst gis ett \u00e5r etter forrige aktivitetsst\u00f8nad. 3.3 Aktivitetsst\u00f8nad til utstyr til mindre\u00e5rige Aktivitetsst\u00f8nad til utstyr dekker utgifter til n\u00f8dvendig utstyr i forbindelse med organiserte aktiviteter for mindre\u00e5rige deltakere. Vilk\u00e5r for st\u00f8nad er at minst \u00e9n av barnets foresatte er i introduksjonsprogram eller venter p\u00e5 opptak til introduksjonsprogram. Enslige mindre\u00e5rige gis st\u00f8naden inntil de fyller 18 \u00e5r. St\u00f8naden er kr 1 500 per barn per \u00e5r. Ny st\u00f8nad kan tidligst gis ett \u00e5r etter forrige aktivitetsst\u00f8nad. St\u00f8naden utbetales til foresatt eller enslig mindre\u00e5rig mot fremvist kvittering eller faktura. 3.4 Aktivitetsst\u00f8nad til voksne Aktivitetsst\u00f8nad til voksne dekker medlemskap, kontingent eller klippekort for organiserte aktiviteter eller treningsstudio. St\u00f8naden er inntil kr 1 500 per \u00e5r, og utbetales mot fremvist kvittering eller faktura. Ny st\u00f8nad kan tidligst gis ett \u00e5r etter forrige aktivitetsst\u00f8nad. Deltakeren m\u00e5 delta i, eller vente p\u00e5 opptak til introduksjonsprogram. 4. St\u00f8nad for \u00e5 n\u00e5 sluttm\u00e5l i integreringsplanen St\u00f8nader som skal bidra til \u00e5 n\u00e5 fastsatt sluttm\u00e5l i integreringsplanen. 4.1 Oversettelse av dokumenter Det kan ytes st\u00f8nad til oversettelse av dokumentasjon p\u00e5 utdanning, yrkeserfaring, f\u00f8rerkort eller kompetansebevis, hvis det er n\u00f8dvendig for godkjenning av medbrakt kompetanse, eller n\u00f8dvendig dokumentasjon til en konkret arbeidsgiver. 4.2 St\u00f8nad til arbeidsutstyr Deltakere i arbeidsrettet praksis som en del av introduksjonsprogrammet, gis st\u00f8nad p\u00e5 inntil kr 1 200 for pliktig arbeidsutstyr, som ikke kan kreves dekket av praksisplass eller arbeidsgiver. For st\u00f8nad m\u00e5 arbeidsforholdet medf\u00f8re behov for arbeidsspesifikt utstyr som man etter en objektiv vurdering ellers ikke ville kj\u00f8pt eller hatt nytte av. St\u00f8naden betales mot fremvist kvittering eller faktura. 4.3 Kurs, sertifisering og godkjenning av medbrakt kompetanse for arbeid Det kan gis st\u00f8nad til kurs, sertifisering og godkjenning av medbrakt kompetanse og utdanning, p\u00e5 f\u00f8lgende kumulative vilk\u00e5r: a) Kostnadene m\u00e5 ikke kunne s\u00f8kes dekket av andre midler. b) Dette m\u00e5 v\u00e6re nedfelt i deltakerens integreringsplan. c) Det m\u00e5 bidra til \u00e5 oppn\u00e5 m\u00e5let for introduksjonsprogrammet. d) For deltakere som ikke er i praksis, m\u00e5 st\u00f8naden medf\u00f8re ansettelse. e) Deltakere som er i praksis m\u00e5 ha vist tilfredsstillende resultater hos praksisplassen, og leder p\u00e5 praksisplassen bekrefter at det er n\u00f8dvendig. Dersom vilk\u00e5rene er oppfylt, avveies kostnaden mot sannsynligheten for at deltakeren n\u00e5r m\u00e5let med introduksjonsprogrammet. Maksimal total st\u00f8nad jfr. punkt 4.3 og 4.4 er kr 30 000. St\u00f8nad over kr 6 000 skal godkjennes av enhetsleder f\u00f8r p\u00e5melding. 4.4 Kurs, sertifisering og godkjenning av medbrakt kompetanse for opptak til utdanning Dersom opptak til utdanning er nedfelt i integreringsplanen og er sluttm\u00e5let for introduksjonsprogrammet, kan det gis st\u00f8nad til kurs, sertifisering og godkjenning av medbrakt kompetanse og utdanning. Kostnadene m\u00e5 ikke kunne s\u00f8kes dekket av andre midler. Kostnaden avveies mot sannsynligheten for at deltakeren n\u00e5r m\u00e5let i introduksjonsprogrammet. Maksimal total st\u00f8nad jfr. punkt 4.3 og 4.4 er kr 30 000. St\u00f8nad over kr 6 000 skal godkjennes av enhetsleder f\u00f8r p\u00e5melding. 4.5 Eksamen- og pr\u00f8veavgifter Deltakere i introduksjonsprogram kan i programtiden f\u00e5 st\u00f8nad til dekning av eksamen- og pr\u00f8veavgifter. Eksamen/pr\u00f8ven m\u00e5 samsvare med m\u00e5let for integreringsplanen. 4.6 PC Deltakere med rett og plikt til deltakelse i introduksjonsprogram, og som deltar i introduksjonsprogram, kan f\u00e5 st\u00f8nad p\u00e5 inntil kr 4 000 for kj\u00f8p av PC eller nettbrett til bruk i oppl\u00e6ringen. St\u00f8naden utbetales mot fremvist kvittering. St\u00f8nad til PC gis kun til deltakere med beskyttelse jfr. utlendingsloven (LOV-2008-05-15-35) \u00a7 35 (3), 28 og 38. St\u00f8naden omfatter ikke deltakere med midlertidig kollektiv beskyttelse jfr. \u00a7 34 uten plikt til deltakelse i introduksjonsprogram jfr. integreringsloven \u00a7 37 c) (1) (1). Sistnevnte gruppe er ikke pliktig til \u00e5 gjennomf\u00f8re obligatoriske elementer. Sistnevnte gruppe har ogs\u00e5 kortere introduksjonsprogram dersom de har fullf\u00f8rt videreg\u00e5ende skole. 5. Ekstratilskudd fra IMDI Kommunen kan s\u00f8ke IMDI om ekstratilskudd for bosetting av personer med nedsatt fysisk og/eller psykisk funksjonsevne, voldelig atferd, rusproblemer eller alvorlige atferdsproblemer. Tilskuddene er \u00f8remerket og f\u00f8lger den enkelte deltaker. Tilskuddets st\u00f8rrelse avgj\u00f8res av sakens karakter, og \u00e5rlig vedtak fra IMDI. Vilk\u00e5rene for tilskudd og s\u00f8knadsfristen f\u00f8lger av \u00e5rlige rundskriv fra IMDI. Utlegg deltaker har hatt kan inng\u00e5 i ekstratilskudd. Alle ekstratilskuddssaker skal ha eget prosjektnummer i regnskapet, og alle utgifter skal s\u00e5 langt som mulig fremg\u00e5 her, og er hjemlet i vedtaket fra IMDI. Dette kapittel gir hjemmel for utgifter tilknyttet ekstratilskuddssaker, enten ved forskuttering eller refusjon, som ikke er mulig \u00e5 utbetale via ordin\u00e6r drift. Kommunalt vedtak som er tilknyttet s\u00f8knad om ekstratilskudd fra IMDI. Utgifter den for den enkelte deltaker kan refunderes eller betales av Flyktningtjenesten fram til innvilget s\u00f8knad fra dekning, i den grad Flyktningtjenesten vurderer vilk\u00e5rene for ekstratilskudd som oppfylt. 6. Klage p\u00e5 enkeltvedtak Klageinstans p\u00e5 enkeltvedtak jfr. dette reglementet er Klageutvalget ved Troms\u00f8 kommune. Klage sendes til Flyktningtjenesten ved Troms\u00f8 kommune. 7. Urettmessig utbetalt st\u00f8nad Har noen f\u00e5tt utbetalt st\u00f8nad fordi vedkommende, eller noen som har handlet p\u00e5 vedkommendes vegne, forsettlig eller grovt uaktsomt har gitt uriktige opplysninger, har fortiet opplysninger eller f\u00e5tt st\u00f8nad til l\u00f8s\u00f8re med form\u00e5l om \u00e5 tilbakelevere l\u00f8s\u00f8ret, kan det vedtas at st\u00f8naden skal betales tilbake. Det samme gjelder for f\u00f8rtidig avslutning av innboforsikring det er gitt st\u00f8nad til. Forsinkelsesrenter vil komme i tillegg. Urettmessig utbetalt st\u00f8nad kan motregnes i annen st\u00f8nad. "
}