{
  "dokument_id": "511bed86-a007-586e-a0ac-0e86ae29a702",
  "doc_type": "case_attachment",
  "kommune": 4601,
  "tittel": "Kommentarer til nytt fortau",
  "url": "https://bergen.kommune.no/politikere-utvalg/api/fil/bk360/11129192/Kommentarer-til-nytt-fortau",
  "tekst": "Hei. Vi har klaget p\u00e5 rammetillatelse datert 18.04.2024 hvor Vestland fylkeskommune fikk tillatelse til \u00e5 etablere fortau med mer i Totlandsvegen (gnr 44 bnr 893). I den forbindelse tar vi kontakt fordi vi mener at argumentasjonen i byr\u00e5dets innstilling ikke reflekterer de utfordringene tiltaket vil gi. I b\u00e5de fagetatens notat og byr\u00e5dets innstilling er det lagt stor vekt p\u00e5 at tiltaket vil forringe parkeringsmulighetene i omr\u00e5det. Dette er jo sv\u00e6rt uheldig for de det gjelder, men v\u00e5rt problem knytter seg til tilkomsten til eiendommene v\u00e5re i \u00d8vsttunbrekka. Bildene fra byr\u00e5dets innstilling (utklippene under) gir et feilaktig bilde av bruken av avkj\u00f8rselen, da vi i all hovedsak kommer kj\u00f8rende motsatt vei og m\u00e5 gj\u00f8re en 180 graders sving fra Totlandsvegen og opp \u00d8vsttunbrekka. Den naturlige tilkomsten til \u00d8vsttunbrekka er i s\u00f8r ved avkj\u00f8rselen ved Totlandsbru, som f\u00f8lge av at dette er n\u00e6rmest Nesttun og veien til/fra byen med mer. Dette er som nevnt motsatt vei av det bildet over viser. Den naturlige tilkomsten til eiendommene ser slik ut: Veien opp til \u00d8vsttunbrekka st\u00e5r n\u00e6r 180 grader p\u00e5 Totlandsvegen, og vi m\u00e5 derfor bruke veiskulderen for \u00e5 klare svingen. Dette er helt sentralt for at vi skal kunne klare \u00e5 bruke denne tilkomsten. Utvalget behandler saken i september-m\u00f8tet og vi \u00f8nsker \u00e5 gi et godt bilde av konsekvensene for oss, men ogs\u00e5 for omgivelsene, skulle vedtaket bli st\u00e5ende. Dersom vi fortsetter \u00e5 bruke tilkomsten slik som i dag, vil etablering av fortau f\u00f8re til mye mindre snuareal enn i dag. Dette kommer til \u00e5 medf\u00f8re mer man\u00f8vrering frem og tilbake i veibanen, noe som vil v\u00e6re en trussel for trafikksikkerheten. Den alternative tilkomsten er ved \u00e5 kj\u00f8re til rundkj\u00f8ringen p\u00e5 Midtun inn p\u00e5 Ulsm\u00e5gveien (lilla strek p\u00e5 kartet), og da svinge til h\u00f8yre rett f\u00f8r Ulsm\u00e5g skole (markert med n\u00e5l nederst til h\u00f8yre). Hele form\u00e5let med tiltaket er trafikksikkerhet, og det synes derfor ironisk at mer trafikk skal sluses inn mot skolen. Vi vil ogs\u00e5 bemerke at grensene for skolekretsene (r\u00f8d linje) g\u00e5r omtrent der tiltaket (markert med oransje strek) er. Det betyr at tiltaket ligger i \"bakkant\" av skolekretsen for alle barn som skal benytte det. Derav vil det ha begrensede positive effekter. Vi mener at ulempene knyttet til v\u00e5r tilkomst er s\u00e5 store at de utveier de begrensede fordelene disse f\u00e5 meterne med fortau vil gi. En 3 km lang omkj\u00f8ringsvei vil ogs\u00e5 medf\u00f8re en betydelig mengde \u00f8kt luftforurensing, v\u00e6re seg grovpartiklet svevest\u00f8v fra dekkslitasje, uavhengig av biltype, eller finpartiklet svevest\u00f8v fra forbrenningsmotorer. Begge deler er dokumentert \u00e5 ha negative helseeffekter, spesielt ift. lunge- og hjerte-/karsykdommer. Det er ekstra uheldig at trafikken derfor ledes kloss inntil en barneskole. I \u00d8vsttunbrekka er det anslagsvis 15 biler totalt i husstandene. Dersom bilene anvendes til \u00e9n tur daglig i snitt, 350 dager i \u00e5ret, vil dette medf\u00f8re 31.500 km ekstra kj\u00f8ring i dette omr\u00e5det hvert \u00e5r. Det er en vesentlig merbelastning for den lokale luftkvaliteten. I saksframlegget brukes ogs\u00e5 et google Street View foto fra 2023 som dokumentasjon p\u00e5 at biler allerede parkerer i snulommen. Dette er i hovedsak feil. Ja, det skjer fra tid til annen at folk som ikke er kjent i omr\u00e5det parkerer i snulommen, til stor besv\u00e6relse for oss, men som hovedregel parkerer ingen der. Denne bruken av et \u00f8yeblikksbilde gir derfor et feilaktig grunnlag for vurdering av saken. I dag blir veiskulderen ogs\u00e5 brukt for \u00e5 slippe frem busser, da buss og personbil ikke kan passere langs denne delen av Totlandsvegen, uten at et av kj\u00f8ret\u00f8yene legger seg ut i veiskulderen. Tiltakshaver har ikke adressert dette problemet. Et annet problem er at BIR har instruert beboere om \u00e5 sette bosspann til avhenting i veiskulderen. Det har likevel ikke v\u00e6rt et problem hittil for g\u00e5ende \u00e5 passere mellom bosspannene p\u00e5 veiskulderen. Men med et fortau vil bosspannene m\u00e5tte st\u00e5 p\u00e5 fortauet og potensielt tvinge g\u00e5ende ut i veibanen. Dersom en mener det er behov for trafikksikringstiltak her, og at det i hovedsak er parkeringen p\u00e5 veiskulderen som er problemet, kan dette l\u00f8ses ved \u00e5 sette opp et \u201cParkering forbudt\u201d-skilt som gjelder hele veiskulderens lengde. Vi har pr\u00f8vd \u00e5 kontakte kommunen/fylkeskommunen om et slikt skilt flere ganger tidligere, uten at det har blitt tatt til f\u00f8lge. En slik l\u00f8sning vil ivareta b\u00e5de sikkerheten for g\u00e5ende, tilkomst for beboere i \u00d8vsttunbrekka uten ekstra omkj\u00f8ring om Ulsm\u00e5g skole, passeringskonflikt mellom kollektiv- og privattrafikk, konflikt med utplassering av bosspann samt hensynet til nytte/kost. Oppsummert mener vi at foresl\u00e5tte tiltak skaper st\u00f8rre problemer enn det l\u00f8ser, og at ulempene overstiger nytten ut ifra en totalvurdering. Vedtaket fokuserer p\u00e5 tap av parkeringsplasser som hovedargumentasjonen mot tiltaket, men dette er ikke riktig for v\u00e5rt vedkommende, vi er opptatt av at foresl\u00e5tte tiltak medf\u00f8rer trafikale og sikkerhetsmessige utfordringer, med \u00f8kt risiko for liv og helse. Forskrift om milj\u00f8rettet helsevern, som er hjemlet i folkehelseloven, legger til grunn et \u201cf\u00f8re var\u201d- prinsipp for alle forhold som kan ha en direkte eller indirekte innvirkning p\u00e5 helsen. Kommunen skal arbeide for \u00e5 fremme folkehelse og bidra til \u00e5 sikre befolkningen mot faktorer i milj\u00f8et som kan ha negativ innvirkning p\u00e5 helsen, blant annet ved \u00e5 ivareta hensynet til helse og trivsel i planlegging etter plan- og bygningsloven og godkjenning av virksomhet etter annet lovverk, jf. forskriftens \u00a74 f\u00f8rste ledd. Avslutningsvis nevner vi at vi ikke fikk nabovarsel i saken, og at vi derfor kom inn i saken f\u00f8rst etter at vedtak ble fattet. V\u00e5re innsigelser er derfor ikke vurdert i vedtaket. "
}