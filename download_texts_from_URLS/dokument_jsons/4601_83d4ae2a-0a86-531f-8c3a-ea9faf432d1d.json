{
  "dokument_id": "83d4ae2a-0a86-531f-8c3a-ea9faf432d1d",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til h\u00f8ring om presiseringer og endring i \u00a7 26 i forskrift om fremmede organismer",
  "url": "https://bergen.kommune.no/politikere-utvalg/api/fil/bk360/9384911/Framstilling-Horingsuttalelse-til-horing-om-presiseringer-og-endring-i-26-i-forskrift-om-fremmede-organismer",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/259777-3 H\u00f8ringsuttalelse til h\u00f8ring om presiseringer og endring i \u00a7 26 i forskrift om fremmede organismer Hva saken gjelder: Bergen kommune mottok h\u00f8ringsbrev fra Milj\u00f8direktoratet 30.10.2023. H\u00f8ringen gjelder endring i \u00a7 26 og presiseringer i forskrift om fremmede organismer. Bakgrunnen for endring av \u00a7 26 er erfaringene med spredning av havnespy. Milj\u00f8direktoratet ser behov for \u00e5 utvide kravet om internkontroll i forskrift om fremmede organismer til ogs\u00e5 \u00e5 gjelde for virksomheter som iverksetter tiltak som kan medf\u00f8re spredning av fremmede organismer. H\u00f8ringsfrist: 15.02.2024. Innspill fra Bymilj\u00f8etaten: Bymilj\u00f8etaten har gjennomg\u00e5tt h\u00f8ringsforslaget, og st\u00f8tter forslaget til forskriftsendringer. For \u00e5 oppn\u00e5 form\u00e5let med \u00e5 endre \u00a7 26, mener etaten et sentralt moment for myndighetene m\u00e5 v\u00e6re \u00e5 kunne sikre seg at n\u00f8dvendig internkontroll etableres, f.eks. ved \u00e5 gjennomf\u00f8re tilsyn. Etaten peker p\u00e5 at forskriften ikke sier noe om oppf\u00f8lging og ansvar for dette. Bymilj\u00f8etatens innspill er vedlagt saken. Byr\u00e5dens vurdering og forslag til h\u00f8ringsuttalelse: Bergen kommunen \u00f8nsker at kommende generasjoner skal overta en by som er i bedre stand enn den er n\u00e5, og det er derfor n\u00f8dvendig \u00e5 ta vare p\u00e5 naturmangfoldet. Spredning av fremmede, skadelige arter er en viktig trussel mot naturmangfoldet i Bergen kommune, og en konsekvens av aktivitet og handel. Forvaltningen har derfor behov for gode verkt\u00f8y og tydelige roller som gj\u00f8r det mulig \u00e5 redusere risikoen for spredning av arter og konsekvenser av slik spredning. Bergen lever av og ved havet. Kommunen deler Milj\u00f8direktoratets bekymring for spredning av fremmede arter og de konsekvensene det kan f\u00e5 for det marine naturmangfoldet i Bergen. Havnespy er en art som har etablert seg i n\u00e6romr\u00e5det til Bergen, herunder i en av nabokommunene v\u00e5re. Kommunen \u00f8nsker fremover \u00e5 styrke innsatsen for \u00e5 forebygge innf\u00f8ring av fremmedarter fra skip og ballast. Den foresl\u00e5tte endringen i \u00a7 26 er et viktig skritt i riktig retning for \u00e5 gi forvaltningen verkt\u00f8y og en klar rolle for \u00e5 redusere risikoen for spredning av fremmede marine arter. Den tydeliggj\u00f8r ogs\u00e5 at det p\u00e5ligger et ansvar p\u00e5 akt\u00f8rer som potensielt kan spre silke arter som en utilsiktet konsekvens av sin aktivitet. Bergen kommune er positive til den foresl\u00e5tte endringen i \u00a7 26 og forventer at Statsforvalter vil benytte den i rollen som tilsynsmyndighet fremover. 1 Bergen kommune opplever at havnenes mulighet til \u00e5 stille krav til fart\u00f8y hvor det er mulighet for spredning av fremmede marine arter er begrenset. Det oppfordres i det videre, i samarbeid med relevante departementer og direktorater, \u00e5 se p\u00e5 hvilke endringer som er n\u00f8dvendige for \u00e5 gi havnene st\u00f8rre myndighet til \u00e5 h\u00e5ndtere spredningsfare i egen havn, herunder stille krav til rensing, kontroll og eventuelt \u00e5 nekte skip adgang til havnen. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken ansees ikke \u00e5 v\u00e6re prinsipiell. Forretningsutvalget behandlet saken i m\u00f8tet 07.11.2023 sak 10/23 og fattet f\u00f8lgende vedtak: 3. Byr\u00e5det avgir eventuelt h\u00f8ringssvar til \u00abH\u00f8ring om endringer i forskrift om fremmede organismer - presiseringer og endring av \u00a7 26\u00bb p\u00e5 vegne av Bergen kommune. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abH\u00f8ring om endringer i forskrift om fremmede organismer \u2013 presiseringer og endring av \u00a7 26\u00bb slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 30. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. H\u00f8ring om endringer i forskrift om fremmede organismer - presiseringer og endring av \u00a7 26 2. Bymilj\u00f8etatens tilbakemelding vedr\u00f8rende h\u00f8ring om endringer i forskrift om fremmede organismer - presiseringer og endringer av \u00a7 26. 2 "
}