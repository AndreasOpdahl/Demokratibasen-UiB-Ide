{
  "dokument_id": "dab43149-c371-5d23-b989-b8a2df4243a4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 51 fra Katrine Berg N\u00f8dtvedt (MDG) vedr\u00f8rende oppf\u00f8lging av svar p\u00e5 skriftlig sp\u00f8rsm\u00e5l nr. 18 om kommunens st\u00e5sted ift Hordfast. Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/9905603/Svar-pa-skriftlig-sporsmal-nr-51-fra-Katrine-Berg-Nodtvedt-MDG-vedrorende-oppfolging-av-svar-pa-skriftlig-sporsmal-nr-18-om-kommunens-stasted-ift-Hordfast-Utvalg-for-miljo-og-byutvikling",
  "tekst": " Byr\u00e5dsleders avdeling, stab Til Intern korrespondanse Bystyrets kontor V\u00e5r referanse: 2024/11961-5 Bystyrets kontor v/Andreas Graue Berg Saksbehandler: Richard Taule Dato: 19. februar 2024 Fra Byr\u00e5dsleder Unntatt offentlighet: Svar p\u00e5 skriftlig sp\u00f8rsm\u00e5l nr. 51 fra Katrine Berg N\u00f8dtvedt (MDG) vedr\u00f8rende oppf\u00f8lging av svar p\u00e5 skriftlig sp\u00f8rsm\u00e5l nr. 18 om kommunens st\u00e5sted ift Hordfast. Utvalg for milj\u00f8 og byutvikling Viser til forretningsutvalgets m\u00f8te 13.02.24 der det refereres til skriftlig sp\u00f8rsm\u00e5l i utvalg for milj\u00f8 og byutvikling. Nedenfor f\u00f8lger sp\u00f8rsm\u00e5l og besvarelse av sp\u00f8rsm\u00e5l nr. 18 om kommunens st\u00e5sted ift Hordfast. Det bes om at den delen av sp\u00f8rsm\u00e5let som var rettet til byr\u00e5dsleder besvares. Bakgrunn: I bystyresak 227/23 vedtok bystyret: \u00abE39 \u00c5dland - Svegatj\u00f8rn (Hordfast) Bergen bystyre vedtok f\u00f8lgende i h\u00f8ringsuttalelse til NTP2022-2033, sak 176/20: \u00abE39 \u00c5dland-Svegatj\u00f8rn (Hordfast) vil medf\u00f8re en stor trafikk\u00f8kning b\u00e5de p\u00e5 selve fjordkrysningen ogs\u00e5 inn mot Bergen. Prosjektet vil gj\u00f8re det sv\u00e6rt vanskelig \u00e5 n\u00e5 nullvekstm\u00e5let Bergen er forpliktet til som f\u00f8lge av byvekstavtalen. B\u00e5de med basis- og h\u00f8y ramme vil det slik Bergen vurderer det v\u00e6re sv\u00e6rt krevende \u00e5 finne rom for b\u00e5de Hordfast og samtidig prioritere Arna-Voss og viktige kollektivprosjekter som bybanen til \u00c5sane. P\u00e5 bakgrunn av overnevnte vil ikke Bergen prioritere realisering av Hordfast slik det er planlagt realisert.\u00bb Vurderingene til bystyret har gjort seg gjeldende med styrke n\u00e5r transportetatene prioriterer Hordfast og ikke fellesprosjektet Arna \u2013 Stanghelle. Om Hordfast er samfunnsnyttig, er fellesprosjektet Arna-Stanghelle samfunnsn\u00f8dvendig. Som det st\u00e5r i svaret til prioriteringsoppdraget fra Statens vegvesen, verdsettes en spart reisetime langt h\u00f8yere enn en ekstra levetime i de samfunns\u00f8konomiske analysene. Hordfast er et prosjekt med vesentlige m\u00e5lkonflikter. Prosjektet scorer h\u00f8yt p\u00e5 de prissatte, m\u00e5lbare konsekvensene, blant annet knyttet til n\u00e6ringsliv, innkorting av reisetid og h\u00f8y nytte per budsjettkrone Prosjektet har imidlertid stor negativ konsekvens for s\u00e5kalte ikke prissatte 17 konsekvenser knyttet til naturmangfold, kulturarv, naturressurser og klimagassutslipp. Bergen kommune kan ikke se at Hordfast bidrar til \u00e5 n\u00e6rme oss m\u00e5loppn\u00e5else p\u00e5 v\u00e5r tids fremste utfordringer knyttet til klima- og naturkrisen. Prosjektet er ogs\u00e5 det mest kostbare prosjektet i vegvesenets portef\u00f8lje. Hordfast er i direkte motstrid mot statlige planretningslinjer for samordnet bolig- areal og transportplanlegging n\u00e5r det gjelder \u00e5 hindre byspredning, redusere arealforbruket, f\u00e5 folk til \u00e5 bo mindre spredt \u00e5 bidra til nullvekstm\u00e5let. Det er derfor et stort paradoks at dette samtidig er blant prosjektene som har h\u00f8yest teoretisk nytte. Bergen kommune vurderer Hordfast til \u00e5 v\u00e6re et av prosjektene som kan tas ut av portef\u00f8ljen, eventuelt vurderes p\u00e5 nytt ved neste NTP-rullering.\u00bb Representanten mener at byr\u00e5det, b\u00e5de byutviklingsbyr\u00e5den og byr\u00e5dene ellers, m\u00e5 f\u00f8lge opp dette i formelle m\u00f8ter som referatf\u00f8res, men ogs\u00e5 i uformelle samtaler i pauser i konferanser og annet. Fra byr\u00e5dets fullmakter: \u00ab\u00a7 2.6 Iverksetting av vedtak fattet i bystyrets organer Byr\u00e5det har ansvar for og myndighet til \u00e5 iverksette og f\u00f8lge opp vedtakene som bystyret og bystyrets organer treffer.\u00bb Sp\u00f8rsm\u00e5l til byr\u00e5den: Er Bergen kommune for eller mot Hordfast? Har byutviklingsbyr\u00e5den p\u00e5 noe som helst tidspunkt i sitt virke som byr\u00e5d snakket positivt om Hordfast i m\u00f8ter, b\u00e5de formelle m\u00f8ter og uformelle, med stortingspolitikere, representanter fra staten eller andre interessenter/beslutningstakere? Har byr\u00e5dslederen p\u00e5 noe som helst tidspunkt snakket positivt om Hordfast i m\u00f8ter, b\u00e5de formelle m\u00f8ter og uformelle, med stortingspolitikere, representanter fra staten eller andre interessenter/beslutningstakere? Svar fra byr\u00e5den: Bystyret vedtok den 21.06.2023, i sak 227/23, f\u00f8lgende prioriteringsliste i h\u00f8ringsinnspillet til NTP 2025-2036 fra Bergen kommune: 1. Bybanen til \u00c5sane inkludert E39 Fl\u00f8yfjellstunnelen. 2. Fellesprosjektet E16 og Vossebanen, Arna \u2013 Stanghelle. 3. Ringvei \u00f8st, E39/E16 Fj\u00f8sanger - Arna - V\u00e5gsbotn \u2013 Klauvaneset (med klar hentydning til at V\u00e5gsbotn - Klauvaneset reguleres og igangsettes f\u00f8rst). I tillegg ble det vedtatt at Hordfast var ett av prosjektene som kunne tas ut av portef\u00f8ljen, eventuelt vurderes p\u00e5 nytt ved neste rullering. En del av innvendingene mot Hordfast knytter seg til at transportvirksomhetene ikke fant rom for \u00e5 finansiere fellesprosjektet Arna \u2013 Stanghelle. Som et svar p\u00e5 hvordan \u00e5 finansiere fellesprosjektet, blir Hordfast trukket frem. Framtidig utbygging av Hordfast nevnes i Klosterhagen-erkl\u00e6ringen som et av de store samferdselsprosjektene som byr\u00e5det mener er viktige for Bergen og regionen. Byr\u00e5d for byutvikling har imidlertid forholdt seg lojalt til bystyrevedtaket i sitt NTP-arbeid, og ikke g\u00e5tt utover byr\u00e5dets fullmakter overfor bystyret som forslagsstiller refererer til. Hordfast har aldri blitt vist p\u00e5 presentasjoner fra byutviklingsbyr\u00e5den. Ei heller andre samferdselsprosjekter i Vestland utover de nevnte prosjekter som inng\u00e5r i NTP. Bystyrets innvendinger mot Hordfast har blitt muntlig formidlet, og det har samtidig blitt forklart at byr\u00e5det har et annet syn. Dette anser byr\u00e5den som uproblematisk. Byr\u00e5den har deltatt p\u00e5 f\u00f8lgende m\u00f8ter om NTP med statlige beslutningstakere: - 7.november 2023: Innspillsm\u00f8te om NTP med samferdselsministeren. Byr\u00e5den presenterte Bystyrets NTP-prioriteter. Bystyrets og byr\u00e5dets syn p\u00e5 Hordfast ble nevnt muntlig, ikke fremvist i presentasjon. - 9.januar 2024: M\u00f8te med Hordalandsbenken p\u00e5 Stortinget + egne m\u00f8ter med Stortingsrepresentanter fra Ap og Frp. Byr\u00e5den presenterte Bystyrets NTP-prioriteter. Hordfast var i utgangspunktet ikke tema, men ble kort nevnt som noe H\u00f8yre mente var viktig. Videre ble byr\u00e5dets syn p\u00e5 Hordfast nevnt etter direkte sp\u00f8rsm\u00e5l fra stortingsrepresentant. - 16.januar 2024: M\u00f8te med Statssekret\u00e6r Tom Kals\u00e5s i Samferdselsdepartementet om bybanen til \u00c5sane. Hordfast ble ikke nevnt. - Bergens prioriteringer har ogs\u00e5 v\u00e6rt oppe p\u00e5 flere av de faste kontaktutvalgsm\u00f8tene og i Milj\u00f8l\u00f8ftet, og da har budskapet v\u00e6rt likt: Bystyrets prioriteringer ligger fast og at byr\u00e5det for \u00f8vrig st\u00f8tter Vestland fylkes innstilling til Hordfast. Redegj\u00f8relse for byr\u00e5dsleders aktiviteter m\u00e5 rettes til byr\u00e5dsleders avdeling. Svar fra byr\u00e5dsleder: Byr\u00e5dsleder har forholdt seg lojal til bystyrets innspill til Nasjonal transportplan 2025-2036 (NTP), og har fremmet de tre prioriterte prosjektene: \u2022 Bybanen til \u00c5sane inkludert E39 Fl\u00f8yfjellstunnelen. \u2022 Fellesprosjektet E16 og Vossebanen, Arna \u2013 Stanghelle. \u2022 Ringvei \u00f8st, E39/E16 Fj\u00f8sanger - Arna - V\u00e5gsbotn \u2013 Klauvaneset i m\u00f8tene med samferdselsdepartementene og med statssekret\u00e6ren i samferdselsdepartementet. Det har ogs\u00e5 v\u00e6rt gjennomf\u00f8rt et m\u00f8te med Hordalandsbenken, og da ble ogs\u00e5 disse tre prosjektene trukket frem. Utover dette har det i diskusjoner og sp\u00f8rsm\u00e5l v\u00e6rt fremmet fra v\u00e5r side at byr\u00e5det i sin plattform st\u00f8tter Hordfast, men at dette er noe ikke bystyret st\u00f8tter. Byr\u00e5dsleder og byr\u00e5det har lojalt fulgt bystyrets tre prioriterte prosjekter til NTP, og vil fortsette \u00e5 gj\u00f8re det. Christine B. Meyer - byr\u00e5dsleder Dokumentet er godkjent elektronisk. "
}