{
  "dokument_id": "96abfbeb-081b-55f1-84dd-31df0fbce34b",
  "doc_type": "case_attachment",
  "kommune": 5501,
  "tittel": "Vedlegg 2_Begrunnelse s\u00f8knad_Sess\u00f8ya_Troms\u00f8_LA_26.11.24",
  "url": "https://innsyn.tromso.kommune.no/application/getMoteDokument?dokid=2001947702",
  "tekst": "Ler\u00f8y Aurora Sj\u00f8 AS Sted: Troms\u00f8 Stortorget 1 Dato: 25.11.2024 9008 Troms\u00f8 V\u00e5r ref.: Torgeir Nordheim Direktetlf.: +47 93850189 Epost: torgeir@leroyaurora.no Troms fylkeskommune LER\u00d8Y AURORA SJ\u00d8 AS (LA) \u2013 S\u00d8KNAD OM ENDRING LOKALITET 30877 SESS\u00d8YA Oppsummering: LA s\u00f8ker med dette om endring av eksisterende lokalitet 30877 Sess\u00f8ya (figur 1). Endringen \u00f8nskes gjennomf\u00f8rt som en f\u00f8lge av at eksisterende anlegg og fl\u00e5te ligger innenfor nytt, beregnet aktsomhetsomr\u00e5de for sn\u00f8skred. Lokalitetens maksimalt tillatte biomasse s\u00f8kes ikke endret og holdes uforandret p\u00e5 dagens 7200 tonn. S\u00f8knaden omfatter: \u2022 Flytte anlegg og fl\u00e5te slik at de blir liggende utenfor aktsomhetsomr\u00e5de for sn\u00f8skred. \u2022 Anlegget flyttes 190 meter mot \u00d8, fl\u00e5ten flyttes 400 meter mot SS\u00d8. \u2022 Endring av rammefort\u00f8yning / overflateomr\u00e5de: o Burst\u00f8rrelsen \u00f8kes fra 80 x 80 meter til 90 x 90 meter. o Redusere bredde p\u00e5 servicekorridor midt i anlegget med 14 meter. o Anleggets overflateomr\u00e5de endres fra 175 x 560 meter til 181 x 630 meter. o Justere bunnfestenes plassering i henhold til skredanalyse og gode fort\u00f8yningsprinsipper. Figur 1 Viser ny \u00f8nsket anleggsplassering p\u00e5 lokalitet Sess\u00f8ya, inkludert ny fl\u00e5teplassering (gult areal). Gr\u00f8nt areal viser overflatearealet til eksisterende anlegg. Begrunnelse for s\u00f8knaden: LA er et heleid datterselskap av sj\u00f8matselskapet Ler\u00f8y Seafood Group, og driver konsernets havbruksvirksomhet i Troms og Finnmark. Selskapet har ca. 450 ansatte og produserer ca. 44.000 tonn laks. LA har 27 godkjente havbrukslokaliteter, der det til enhver tid er produksjon p\u00e5 18-20 lokaliteter. Lokaliteten Sess\u00f8ya har v\u00e6rt godkjent siden 2010 og har i dag maksimalt tillatt biomasse (MTB) p\u00e5 7200 tonn. Lokaliteten har siden oppstart fungert sv\u00e6rt godt, og det er oppn\u00e5dd god produksjon uten at det har g\u00e5tt p\u00e5 bekostning av milj\u00f8et i omr\u00e5det. Milj\u00f8unders\u00f8kelsene gjennomf\u00f8rt p\u00e5 lokalitet Sess\u00f8ya viser at lokaliteten har god b\u00e6reevne og god milj\u00f8tilstand (B- og C-unders\u00f8kelser, NS9410). Pr\u00f8vetakning ble startet f\u00f8r oppstart av produksjon i 2010, og har etter det blitt gjennomf\u00f8rt etter bestemmelsene i gjeldende regelverk. Sess\u00f8ya er en av LA\u2019s beste og viktigste lokaliteter. Anlegget drives n\u00e5 av v\u00e5r dyktige driftsleder Marita Gundersen og sysselsetter, i tillegg til henne, 12 personer. I 2023 ble offisielle skredkart revidert for i st\u00f8rre grad \u00e5 ta hensyn til lokalt klima og effekten av skog. Dette arbeidet ble omtalt som NAKSIN-prosjektet (Nye aktsomhetskart for sn\u00f8skred i Norge), og ut fra dette arbeidet viste det seg at eksisterende anlegg p\u00e5 lokalitet Sess\u00f8ya ligger i aktsomhetsomr\u00e5de for sn\u00f8skred. Det har imidlertid vist seg at enkelte utl\u00f8pssoner for skred, etter oppdaterte kart fra NAKSIN-prosjektet, har v\u00e6rt upresise. For \u00e5 avklare konkret risiko for skredhendelser som kan p\u00e5virke anlegget p\u00e5 Sess\u00f8ya, har LA p\u00e5 eget initiativ f\u00e5tt utf\u00f8rt en omfattende skredvurdering av Multiconsult 1 (rapport vedlagt s\u00f8knaden). Vurderingen angir utl\u00f8psomr\u00e5der for skredmasser, og omr\u00e5der hvor det kan forventes at skredvind vil utgj\u00f8re fare (figur 2, 3, 4 og 5). Ved \u00e5 gj\u00f8re spesifikke og grundige utredninger p\u00e5 lokaliteten, har denne skredvurderingen gitt mer detaljert oversikt over fareomr\u00e5dene, sammenliknet med den mer generelle tiln\u00e6rmingen som oppn\u00e5s gjennom offisielle kartverkt\u00f8y (NAKSIN). Resultatet fra skredvurderingen fra Multiconsult er derfor gjeldende for det videre arbeidet med hensikt \u00e5 trygge plassering og utforming av installasjonene p\u00e5 lokaliteten. Fra resultatene i skredvurderingen konkluderes det med at anlegget p\u00e5 Sess\u00f8ya m\u00e5 flyttes av hensyn til sikkerheten for b\u00e5de personell og anlegg. Med utgangspunkt i den gjennomf\u00f8rte skredvurderingen, er anlegget p\u00e5 lokaliteten redesignet slik at anlegg og fl\u00e5te vil ligge utenfor aktsomhetsomr\u00e5dene (figur 1, 2, 3, 4 og 5). Nytt design er tilpasset arealet som i kommunens arealplan er avsatt til akvakulturform\u00e5l. 1 Multiconsult 2024: Notat. Skredvurdering Fiskeoppdrett Sess\u00f8ya. Dokumentkode 10256462-RIGberg-NOT-001_rev_01 Figur 2 Bilde som viser eksisterende anlegg p\u00e5 lokalitet Sess\u00f8ya. Bl\u00e5 linje viser utstrekning av faste skredmasser, mens gul linje viser utstrekning av farlig skredvind og r\u00f8d linje viser faresonen for skred. Figur 3 Bildet viser eksisterende anlegg og omriss av ny, oms\u00f8kt plassering av anlegg (hvitt rektangel) og fl\u00e5te (gult areal) p\u00e5 lokalitet Sess\u00f8ya. Kartet viser utstrekning av faste skredmasser (bl\u00e5 strek), utstrekning av farlig skredvind (gul strek) og faresone skred (r\u00f8d strek). Nytt kart med anlegg 2x7 bur og annen fl\u00e5teplassering. Figur 4 Viser ny \u00f8nsket anleggsplassering p\u00e5 lokalitet Sess\u00f8ya. Kartet viser utstrekning av faste skredmasser (bl\u00e5 strek), utstrekning av farlig skredvind (gul strek) og faresone skred (r\u00f8d strek). Figur 5 Viser ny \u00f8nsket anleggsplassering p\u00e5 lokalitet Sess\u00f8ya. Kartet viser utstrekning av faste skredmasser (bl\u00e5 strek), utstrekning av farlig skredvind (gul strek) og faresone skred (r\u00f8d strek). Oms\u00f8kte endringer: Flyttingen av anlegg og fl\u00e5te gir f\u00f8lgende fordeler: \u2022 Unng\u00e5 risiko for sn\u00f8skred \u2022 Trygge arbeidsforhold for de som arbeider p\u00e5 lokaliteten. \u2022 Trygg plassering av havbruksanlegget Utvidelse av burst\u00f8rrelsen gir f\u00f8lgende fordeler: \u2022 Forenkler arbeidsoperasjoner med br\u00f8nnb\u00e5t i anlegget \u2022 Mindre skjermingseffekt mellom merdene \u2022 St\u00f8rre vannstr\u00f8m (m3/s) gjennom anlegget \u2022 Ytterligere \u00f8kt innebygget sikkerhet i anlegget Gjennomf\u00f8ring av produksjon p\u00e5 Sess\u00f8ya med 7200 tonn MTB For \u00e5 synliggj\u00f8re hvordan en tenkt produksjon p\u00e5 Sess\u00f8ya vil forl\u00f8pe, er det satt opp en produksjonsplan for tre generasjoner (\u00abfra utsett av smolt til ferdig utslaktet lokalitet\u00bb). Figur 6 viser hvordan biomassen p\u00e5 lokaliteten vil endre seg i l\u00f8pet av disse generasjonene. Det framg\u00e5r at biomassen utvikler seg fra om lag 500 tonn ved utsett, til en kortere periode hvor biomassen er p\u00e5 topp og ligger fra 6000 tonn, opp mot 7000 tonn, avhengig av valgt produksjon. Det forventes at det vil ta ca. ett \u00e5r i sj\u00f8en f\u00f8r biomassen er p\u00e5 topp og utslaktingen starter. Produksjonstiden fra utsett til lokaliteten er t\u00f8mt for fisk er forventet \u00e5 v\u00e6re om lag 18 m\u00e5neder. Med en produksjon slik det er beskrevet over, vil lokalitetens MTB utnyttes ca. 5% ved utsett, og rundt 95% en kortere periode n\u00e5r biomassen er st\u00f8rst (figur 7). Fordelt over hele tidsrommet som er vist, vil utnyttelsen ligge p\u00e5 35% av lokalitetens godkjente MTB. Med det beskrevne produksjonsregimet vil lokaliteten ligge brakk i om lag 4 til 6 m\u00e5neder f\u00f8r neste generasjon settes i produksjon. Figur 6: Biomasseutvikling p\u00e5 lokalitet Sess\u00f8ya i l\u00f8pet av tre generasjoner (bl\u00e5 kurve), sett i forhold til lokalitetens maksimalt tillatte biomasse p\u00e5 7200 tonn (vannrett, oransje linje). Figur 7: Biomasseutviklingen, beskrevet som % av lokalitetens godkjente MTB p\u00e5 7200 tonn, i tre p\u00e5f\u00f8lgende produksjoner p\u00e5 lokalitet Sess\u00f8ya (bl\u00e5 kurve). R\u00f8mt oppdrettslaks og lakselus Laksen\u00e6ringen har to hovedutfordringer; r\u00f8mt oppdrettslaks som en trussel for genetisk innblanding i ville laksestammer, og spredning av lus fra oppdrettsfisk til ville bestander av anadrom laksefisk. Det har v\u00e6rt, og vil fortsatt v\u00e6re n\u00f8dvendig \u00e5 jobbe m\u00e5lrettet for \u00e5 redusere negative effekter av disse utfordringene. I forhold til r\u00f8mt oppdrettslaks jobber n\u00e6ringen etter en 0-visjon, hvor m\u00e5let er \u00e5 unng\u00e5 at oppdrettsfisk r\u00f8mmer. M\u00e5let er ikke n\u00e5dd, men if\u00f8lge Fiskeridirektoratet har antall r\u00f8mt oppdrettsfisk og antall hendelser som har f\u00f8rt til r\u00f8mming i l\u00f8pet av de seneste \u00e5rene g\u00e5tt mye ned. I forhold til lus og lusesmitte fra oppdrettsfisk til ville bestander av laksefisk jobbes det kontinuerlig for \u00e5 holde smittepresset nede, og tilstanden i de ulike produksjonsomr\u00e5dene vil gjennom trafikklyssystemet bidra til \u00e5 regulere n\u00e6ringens muligheter til \u00e5 vokse. Det utvikles stadig nye, forbedrede metoder og utstyr som i framtiden vil bidra til \u00e5 redusere lusesmitten. Ler\u00f8y har tatt i bruk og h\u00f8stet positive erfaringer med nedsenkbare merder hvor fisken holdes dypere i vanns\u00f8ylen og dermed f\u00e5r betydelig lavere smitte. Teknologien fases n\u00e5 inn p\u00e5 lokaliteter s\u00f8r i landet, og ut fra sv\u00e6rt positive erfaringer der, er dette teknologi som ogs\u00e5 vil tas i bruk lengre nord i landet. Andre merd- og skjermingsteknologier testes ogs\u00e5. LA har startet testing og innfasing av laseranoder som et preventivt tiltak mot lus. Ler\u00f8y har sin egen Milj\u00f8 og sikkerhetsgruppe som jobber med \u00e5 bedre r\u00f8mmingssikkerhet og som ogs\u00e5 er involvert i utviklingen av, og innfasing av ny teknologi. Samfunnsnytte Havbruksn\u00e6ringen spiller en viktig rolle for sysselsetningen p\u00e5 kysten, ogs\u00e5 for Troms\u00f8 kommune. I tillegg til direkte arbeidsplasser i n\u00e6ringen, gir aktiviteten betydelige ringvirkninger ogs\u00e5 for lokalt n\u00e6ringsliv. Kommuner som legger til rette for havbruk f\u00e5r tildelt midler gjennom Havbruksfondet. Ved etablerte lokaliteter, som Sess\u00f8ya med lokalitets-MTB p\u00e5 7200 tonn, vil kommunen f\u00e5 en \u00e5rlig tildeling p\u00e5 ca. 2,0 millioner etter dagens ordning (tall hentet fra tildelingen i 2023 for en tilsvarende lokalitet). \u00c5rlig utbetaling regnes ut etter samlet lokalitets-MTB (maksimal tillatt biomasse) i kommunen. I perioden fra 2017 og fram til og med 2024 har Troms\u00f8 kommune mottatt 191 millioner kroner fra Havbruksfondet. LA har 13 personer ansatt p\u00e5 lokalitet Sess\u00f8ya, og selskapet sysselsetter i tillegg mange personer fra kommunen i andre avdelinger. Fisken som produseres p\u00e5 lokalitet Sess\u00f8ya f\u00f4res, i likhet med alle andre LA-lokaliteter, fra v\u00e5r fjernforings-sentral som er lokalisert p\u00e5 Hansnes i Karls\u00f8y kommune. Fisken som produseres p\u00e5 Sess\u00f8ya slaktes p\u00e5 prosessanlegget p\u00e5 Skjerv\u00f8y. LA er avhengig av lokalitet Sess\u00f8ya for opprettholdelse av produksjonsvolumet i selskapet. Oms\u00f8kte endring av lokalitet Sess\u00f8ya er n\u00f8dvendig for \u00e5 gi en trygg arbeidsplass for de ansatte, og for havbruksanleggets sikkerhetsniv\u00e5. P\u00e5 denne bakgrunn s\u00f8kes det om endring av lokalitet 30877 Sess\u00f8ya. Ytterligere opplysninger gis av undertegnede. Torgeir Nordheim Driftssjef Teknisk, Ler\u00f8y Aurora AS "
}