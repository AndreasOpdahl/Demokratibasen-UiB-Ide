{
  "dokument_id": "9f40fe9f-600d-56e4-bd48-3bebe52c8f0b",
  "doc_type": "case_attachment",
  "kommune": 4601,
  "tittel": "Bymilj\u00f8etatens uttalelse",
  "url": "https://bergen.kommune.no/politikere-utvalg/api/fil/bk360/10551384/Bymiljoetatens-uttalelse",
  "tekst": " Bymilj\u00f8etaten Til Intern korrespondanse PBE Byggesak Nord (Arbeidssted) v/Elsa V\u00e5r referanse: 2023/223762-13 Kristin Sveindal Rosfjord Saksbehandler: Silje Marie Lian Skreprud Dato: 6. mars 2024 Fra Bymilj\u00f8etaten Intern h\u00f8ring, BYGG-2023/15494 - Svar fra Bymilj\u00f8etaten Saken gjelder Bymilj\u00f8etaten viser til oversendelse fra Plan- og bygningsetaten (BYGG-2023/15494-9) vedr\u00f8rende s\u00f8knad om legalisering av etablert betongdekke ca. 21 m2, terrassedekke p\u00e5 ca. 45 m2 og forst\u00f8tningsmur p\u00e5 ca. 2 m2. Tiltaket er avhengig av dispensasjon fra kommunedelplan \u00a7 4, jf KPA2018 \u00a7 6.1.1 om byggegrense langs sj\u00f8, \u00a7 1.2, jf. KPA2018 \u00a7 3.1 om plankrav, samt kommunedelplan \u00a7 28.4 Friomr\u00e5de, \u00a7 32 Friluftsomr\u00e5de i sj\u00f8 og vassdrag og oversendes for uttalelse, jf. plan- og bygningsloven \u00a7 19-1. Grunnlag Planforutsetninger: I kommunedelplan for YTREBYGDA. GNR 107, KOMMUNEDELPLAN BIRKELAND, LILAND, \u00c5DLAND OG ESPELAND (KDP BL\u00c5E) er eiendommen vist som bebyggelse og anlegg, fremtidig friomr\u00e5de og friluftsomr\u00e5de i sj\u00f8 og vassdrag. Eiendommen er ikke regulert. Andre overordnede registreringer: Jf. Kartlegging av friluftslivsomr\u00e5der i Bergen kommune i regi av Bymilj\u00f8etaten fra 2016 omfattes omr\u00e5det i sj\u00f8 av det sv\u00e6rt viktige friluftsomr\u00e5det \u00abSj\u00f8omr\u00e5de rundt Milde og Hjellestad med deler av Raunefjorden\u00bb. Dette er et friluftsomr\u00e5de som er meget popul\u00e6rt og mye brukt av kajakkpadlere. Eiendommen grenser til kartlagt friluftsomr\u00e5de Kyststi Espeland i nord. Ogs\u00e5 dette er rangert som et sv\u00e6rt viktig friluftsomr\u00e5de. Tiltaket ligger delvis innenfor avgrenset marin naturtypelokalitet med sv\u00e6rt viktig verdi, navngitt Stor-Sotra. Denne naturtypen er jf. Naturbase og DN-h\u00e5ndbok 19 av typen st\u00f8rre kamskjellforekomster, med utforming store kamskjell. If\u00f8lge h\u00e5ndbok 19 er naturtypen viktig for artssammensetningen i sj\u00f8en og havvannets kjemiske og fysiske forhold. Det oms\u00f8kte tiltaket ligger innenfor et avgrenset omr\u00e5de som jf. Naturbase er registrert med en rekke r\u00f8dlistede arter, heriblant tjeld (NT), fiskem\u00e5ke (VU) og makrellterne (EN). I n\u00e6rheten av eiendommen er det ogs\u00e5 registrert r\u00f8dlistede arter som storskarv (NT), teist (NT), svartand (VU) og sj\u00f8orre (VU). Annet: PBE m\u00e5 vurdere om oms\u00f8kte tiltak b\u00f8r sees i sammenheng med tiltak p\u00e5 n\u00e6rliggende eiendommer. Vurderinger Bymilj\u00f8etaten skal vurdere de virkninger tiltaket kan ha p\u00e5 verdier knyttet til natur, biologisk mangfold, landskap og friluftsliv. I den aktuelle saken s\u00f8kes det bl.a. om dispensasjon fra byggegrense mot sj\u00f8 som i dette tilfellet er 50 meter. Iht. Nasjonalt strandsonevern og Statlige planretningslinjer for differensiert forvaltning av strandsonen langs sj\u00f8 (2011) er en overordnet m\u00e5lsetning \u00e5 sikre strandsonen med de n\u00e6re sj\u00f8arealer for allmennhetens praktisering av friluftsliv og hensynet til naturmangfold, kulturmilj\u00f8, landskap og andre allmenne interesser. Dette er ogs\u00e5 hovedhensynet bak \u00a7 6.1.1 byggegrense mot sj\u00f8 i KPA2018. Tiltaket det s\u00f8kes dispensasjon for omfatter betongdekke, forst\u00f8tningsmur og terrassedekke som strekker seg ut i sj\u00f8en og inn i sv\u00e6rt viktig naturtypelokalitet. Det er meget uheldig at utfyllingen i sj\u00f8en allerede er etablert da dette har bidratt til nedbygging av strandsonen i strid med strandsonevernet, mulig spredning av partikler og forurensing i sj\u00f8, samt beslaglegging av leveomr\u00e5der til ulempe for det marine biologiske mangfoldet. Tiltaket vurderes ogs\u00e5 til \u00e5 kunne ha negativt p\u00e5virket mulige hekke- og leveomr\u00e5der for sj\u00f8fugl. Bymilj\u00f8etaten ser alvorlig p\u00e5 det utf\u00f8rte ulovlige tiltaket og \u00f8nsker \u00e5 minne om at tiltakshaver p\u00e5 forh\u00e5nd er pliktig til \u00e5 sette seg inn i dagens gjeldende lover og regler jf. naturmangfoldloven og plan- og bygningsloven f\u00f8r tiltak iverksettes. Figur 1. Viser gjerde rundt parkeringsplassen ved naustet. Kilde: Google Maps Arealene med det oms\u00f8kte tiltaket omfattes av arealform\u00e5l friluftsomr\u00e5de i sj\u00f8 og vassdrag (FS4) og friomr\u00e5de (F4) i KDP BL\u00c5E. Bymilj\u00f8etaten vurderer at det oms\u00f8kte tiltaket ikke er gjennomf\u00f8rt for \u00e5 tilrettelegge som allmenn ferdsel og friluftsliv, og er dermed i strid med bestemmelser til KDP BL\u00c5E \u00a7\u00a7 4 og 32. Tiltaket vurderes til \u00e5 i stor grad bidra til privatisering av strandsonen i dette omr\u00e5det ved at betongdekket/terrassen fordrer til aktiviteter og opphold som kan hindre allmenn bruk og ferdsel. Det er videre satt opp et gjerde langs parkeringsplassen ved naustet (vist p\u00e5 figur 1) som \u00e5penbart hindrer for fri ferdsel ned til sj\u00f8en og bidrar til videre privatisering av strandsonen. Tiltaket det s\u00f8kes dispensasjon om vurderes ogs\u00e5 til \u00e5 v\u00e6re godt synlig fra sj\u00f8siden og derfor kan ha innvirkning p\u00e5 friluftsomr\u00e5det i sj\u00f8en b\u00e5de visuelt og at tiltaket kan hindre padlere fra g\u00e5r i land her. Bymilj\u00f8etatens anbefaling Tiltaket er i strid med kommunedelplan \u00a7 4, jf. KPA2018 \u00a7 6.1.1 om byggegrense langs sj\u00f8, \u00a7 1.2, jf. KPA2018 \u00a7 3.1 om plankrav, samt kommunedelplan \u00a7 28.4 Friomr\u00e5de, \u00a7 32 Friluftsomr\u00e5de i sj\u00f8 og vassdrag. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. PBL \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil p\u00e5 bakgrunn av overst\u00e5ende vurdering frar\u00e5 at det gis dispensasjon for de oms\u00f8kte tiltakene. Med hilsen Bymilj\u00f8etaten Kristin Madsen Klokkeide - leder Silje Marie Lian Skreprud - saksbehandler Dokumentet er godkjent elektronisk. "
}