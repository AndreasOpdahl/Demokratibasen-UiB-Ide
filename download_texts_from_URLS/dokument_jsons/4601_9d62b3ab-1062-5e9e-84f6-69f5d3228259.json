{
  "dokument_id": "9d62b3ab-1062-5e9e-84f6-69f5d3228259",
  "doc_type": "case_attachment",
  "kommune": 4601,
  "tittel": "Bevaringsstrategi for n\u00e6ringers og industriers kulturmilj\u00f8 - Protokoll fra konsultasjon",
  "url": "https://bergen.kommune.no/politikere-utvalg/api/fil/bk360/12557932/Bevaringsstrategi-for-naeringers-og-industriers-kulturmiljo-Protokoll-fra-konsultasjon",
  "tekst": " Protokoll Fra: Riksantikvaren Til: Sametinget Dato: 24.04.2025 Protokoll fra konsultasjon med Sametinget 25.03.2025 om Bevaringsstrategi for n\u00e6ringers og industriers kulturmilj\u00f8 Deltakere fra Sametinget: Elin Rose Myrvoll, Kjartan Gran og Mia De Coninck Deltakere fra Riksantikvaren: Audun Skeidsvoll, Jorunn Gunnestad og Ulla Marie Hegnar \u2022 Hva saken gjelder I henhold til tildelingsbrev 20.12.2024 skal Riksantikvaren levere forslag til bevaringsstrategi for n\u00e6ringers og industriers kulturmilj\u00f8. Bevaringsstrategien er omtalt slik i Prop. 1 S (2024-2025): \"Strategien skal bidra til at kulturmilj\u00f8 kan v\u00e6re en ressurs i samfunnsutviklingen og synliggj\u00f8re viktig n\u00e6rings- og arbeiderhistorie.\" Det skal f\u00f8rst lages en disposisjon som angir hvilke prioriterte deltema og problemstillinger strategiarbeidet skal ta tak i. Arbeidet med utkast til strategi skal bygge videre p\u00e5 denne. Denne konsultasjonen knytter seg til disposisjonen med de angitte deltemaene. Det vil senere konsulteres n\u00e6rmere om utkastet til bevaringsstrategien. Bevaringsstrategien for n\u00e6ringers og industriers kulturmilj\u00f8 omfatter kulturmilj\u00f8er knyttet til for eksempel samferdsel, sm\u00e5industri, handel, kraftutbygging og oljeindustri, men ogs\u00e5 gamle ferdsels\u00e5rer, gruvedrift, stein- brudd og spor etter ressursutnyttelse tilbake til forhistorisk tid. Bevaringsstrategien skal f\u00f8re til \u00f8kt bevisstgj\u00f8ring og engasjement for ivaretagelse av denne delen av v\u00e5r historie og felles kulturarv. Dette vil gi \u00f8kt kunnskap om hvordan Norge har utviklet seg n\u00e6ringsmessig, demografisk, sosialt og \u00f8konomisk og gitt grunnlaget for bosetting og levesett som vi har i dag. Bevaringsstrategien skal utnytte potensialet for kunnskaps- og opplevelsesverdi for denne typen kulturmilj\u00f8er. Riksantikvaren - Direktoratet for kulturmilj\u00f8forvaltning Schweigaards gate 28 \u2022 Pb. 1483 Vika \u2022 0116 Oslo \u2022 Tlf: 22 94 04 00 \u2022 postmottak@ra.no \u2022 www.riksantikvaren.no Det er foresl\u00e5tt f\u00f8lgende deltemaer: \u2022 Deltema 1: Hovedn\u00e6ringer Deltemaet favner om de n\u00e6ringene som har hatt st\u00f8rst \u00f8konomisk betydning gjennom tidene, og for nasjonens framvekst og utviklingen av velferdssamfunnet. Deltemaet er avgrenset til n\u00e6ringer knyttet til foredling av r\u00e5stoff og som har foreg\u00e5tt i stor skala eller som med stor utbredelse. Negative konsekvenser som utviklingen har hatt, er en del av det historiske bildet om norsk n\u00e6ringshistorie gjennom tidene. Prioriterte omr\u00e5der under dette deltemaet er: 1) Innovasjon, teknologi og ingeni\u00f8rhistorie, 2) Minoritetenes arbeiderhistorie, 3) Industrimilj\u00f8typer innenfor v\u00e5re hovedn\u00e6ringer, 4) Dokumentasjon som virkemiddel og 5) Bergverk \u2022 Deltema 2: Lokal n\u00e6ring Prioriterte omr\u00e5der under dette deltemaet er: 1) Gjenbruk og ny bruk av industri- og n\u00e6ringsanlegg, 2) Typer og mangfoldet av industri- og n\u00e6ringsmilj\u00f8 og 3) Forvaltning, drift og vedlikehold. Det er foresl\u00e5tt \u00e5 l\u00f8fte frem urfolkets og de nasjonale minoritetenes industrier og n\u00e6ringer, for eksempel n\u00e5r reindriften g\u00e5r fra prim\u00e6rn\u00e6ring til sekund\u00e6rn\u00e6ring. Kartlegging av urfolket og de nasjonale minoritetenes n\u00e6ringer og industri er nevnt som et mulig tiltak til handlingsplanen. \u2022 Deltema 3: Infrastruktur og bevegelige kulturminner Bevegelige kulturminner b\u00e5de som tekniske kulturminner i seg selv og som del av n\u00e6ringsvirksomhet. Prioriterte omr\u00e5der under dette deltemaet er: bevegelige kulturminner og transport\u00e5rer/transportnettverk. \u2022 Partenes vurderinger og standpunkter Innspill fra Sametinget: Sametinget kom med innspill om at det var vanskelig \u00e5 skille mellom hovedn\u00e6ring og lokal n\u00e6ring, ettersom lokale n\u00e6ringer ogs\u00e5 kan v\u00e6re hovedn\u00e6ringer og nasjonale n\u00e6ringer, og hovedn\u00e6ringer p\u00e5 sin side kan ha hatt stor betydning for lokalsamfunn. Det er ogs\u00e5 uavklart hva som regnes som n\u00e6ring, og hva som regnes som industri. Det ble foresl\u00e5tt at et deltema \"industri basert p\u00e5 prim\u00e6rn\u00e6ring\" kan l\u00f8fte fram og tydeliggj\u00f8re betydningen fiskerin\u00e6ringen og andre prim\u00e6rn\u00e6ringer som blir til industri har hatt i samfunnsbyggingen. Det ble framhevet at samfunnet har endret seg radikalt i samiske omr\u00e5der ved industriens inntog, og at det er mange eksempler p\u00e5 at industrien har hatt stor innvirkning p\u00e5 samisk bosetting, for eksempel ved flytting til omr\u00e5der med bergverk og kobberverks-industri. S\u00f8r-Varanger, Mo i Rana og andre tettsteder, som Tysfjord, ble trukket fram som eksempler p\u00e5 omr\u00e5der der det har v\u00e6rt viktig industri som har hatt stor innvirkning p\u00e5 samisk bosetting og samfunn. 2 Sametinget kom med innspill om at det ikke er n\u00f8dvendig at minoritetenes og urfolks arbeiderhistorie er med som et eget prioritert omr\u00e5de, ettersom fokus p\u00e5 dette allerede skal v\u00e6re dekket opp gjennom strukturen i bevaringsstrategiene. Det er en viktig tematikk, som det er viktig \u00e5 f\u00e5 med, men dette temaet skal dekkes gjennom strukturen, og det er ikke n\u00f8dvendig \u00e5 ha et eget prioritert omr\u00e5de for dette. Sametinget p\u00e5pekte at det er viktig at fiskeindustrien f\u00e5r plass i strategien, ettersom dette er en stor n\u00e6ring som ogs\u00e5 har hatt stor samfunnsbyggende betydning i samiske omr\u00e5der. Det er en stor bygningsmasse knyttet til fiskeindustri som trenger oppmerksomhet. Sametinget nevnte ogs\u00e5 temaer de hadde spilt inn i forbindelse med sp\u00f8rreunders\u00f8kelsen. Disse er viktig for samiske n\u00e6ringer og industrier, og b\u00f8r innarbeides i strategien: \u2022 Postveiene som viktig handelsvei: Noen av disse er allerede tilrettelagt som kulturstier. Dette kan passe inn under deltema 3 knyttet til infrastruktur/transport\u00e5rer. \u2022 Trandamperi og hellegroper: Det eldste samiske kulturmilj\u00f8er vi kjenner til, og av de vanligste samiske arkeologiske kulturminnene. Viktig \u2022 Reinslakteri og spor etter villreinfangst: B\u00e5de dette temaet og temaet knyttet til trandamperi kommer godt fram dersom man g\u00e5r videre med \"industri basert p\u00e5 prim\u00e6rn\u00e6ring\" som et deltema. Riksantikvarens vurdering: Riksantikvaren p\u00e5pekte at forskjellen mellom hovedn\u00e6ring og lokal n\u00e6ring er knyttet til de store linjene p\u00e5 den ene siden, og mer konkrete, lokale problemstillinger innen bevaring og bruk p\u00e5 den andre siden. Riksantikvaren skal se n\u00e6rmere p\u00e5 hvordan vi kan synliggj\u00f8re samiske n\u00e6ringer og n\u00e6ringer som har v\u00e6rt viktig for det samiske samfunnet i strategien. Dersom det ikke blir et eget deltema knyttet til \"industri basert p\u00e5 prim\u00e6rn\u00e6ringer\", vil vi sikre at n\u00e6ring knyttet til foredling og andre elementer knyttet til samisk n\u00e6ring f\u00e5r en synlig plass i strategien. \u2022 Konklusjonene i saken Det var enighet om de viktigste punktene Sametinget trakk fram under konsultasjonen. Riksantikvaren tar med seg innspillene i det videre arbeidet med bevaringsstrategien. Riksantikvaren inviterer til nye konsultasjoner etter h\u00f8ringsrunden og n\u00e5r utkastet til strategien er klart. 3 "
}