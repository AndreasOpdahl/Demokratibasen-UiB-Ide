{
  "dokument_id": "0afc8408-277c-5bfb-8461-289122ba0806",
  "doc_type": "case_attachment",
  "kommune": 4601,
  "tittel": "Klage fra BIR infrastruktur AS, datert 01.03.24 - E-skatt bossnett klage pdf",
  "url": "https://bergen.kommune.no/politikere-utvalg/api/fil/bk360/10028917/Klage-fra-BIR-infrastruktur-AS-datert-01-03-24-E-skatt-bossnett-klage-pdf",
  "tekst": "Bergen kommune Eiendomsskattekontoret Sendes til : eiendomsskatt@bergen.kommune.no Deres ref : 2024/27317-1 Klage p\u00e5 vedtak om opph\u00f8r av fritak for eiendomsavgift Det vises til deres brev av 09.02.2024, der vi meddeles at innvilget fritak for eiendomsskatt p\u00e5 eiendommen gnr 164, bnr 1448, Dokkeboder 1, ved Bergen bystyre sitt vedtak av 31.01.2024, oppheves. Av deres brev fremkommer det at begrunnelsen er som f\u00f8lger : \u00abSelskapet er et AS eid av et AS eid av flere kommuner. Statsforvalteren hadde lovlighetskontroll av tilsvarende sak - Brann Stadion - og konkluderte med at denne type indirekte eierskap ikke kunne f\u00e5 fritak etter \u00a7 7 a eiendommer eid av en organisasjon eller stiftelse. Videre driver BIR AS/BIR NETT AS en konkurrende virksomhet p\u00e5 n\u00e6ringsavfall med andre renovasjonsselskaper. Det skal heller ikke svares eiendomsskatt for bossnettet \u2013 regelen om eiendomsskatt p\u00e5 \u00abverk og bruk\u00bb industrielle anlegg ble avviklet i 2018 med virkning fra 1.1.2019. En ny skattetakst for eiendommen vil kun omfatte grunn og bygg. Skattetaksten er dermed endret fra 151 320 000 kroner til 13 040 000 kroner\u00bb. Ovennevnte vedtak p\u00e5klages herved. Vedtaket synes \u00e5 bygge p\u00e5 to premisser som vi vil kommentere under. Avslutningsvis vil vi peke p\u00e5 noen andre momenter som etter v\u00e5rt skj\u00f8nn h\u00f8rer med i en totalvurdering om fritak skal gis. 1. Statsforvalterens lovlighetskontroll av tilsvarende sak \u2013 Brann Stadion I vedtaket heter det : \u00abSelskapet er et AS eid av et AS eid av flere kommuner. Statsforvalteren hadde lovlighetskontroll av tilsvarende sak - Brann Stadion - og konkluderte med at denne type indirekte eierskap ikke kunne f\u00e5 fritak etter \u00a7 7 a eiendommer eid av en organisasjon eller stiftelse\u00bb. Skattefritaksbestemmelsen i eigedomsskattelova \u00a7 7 a retter seg i utgangspunktet direkte mot eiendommer eid av en organisasjon eller stiftelse. Som det fremg\u00e5r av statsforvalterens vedtak har finansdepartementet i ulike uttalelser lagt til grunn at ogs\u00e5 aksjeselskap kan gis fritak s\u00e5 lenge de andre vilk\u00e5rene i loven er oppfylt. S\u00e5 konkret m\u00e5 det da vurderes om BIR AS/BIR Infrastruktur AS driver en virksomhet som er til fordel for en kommune, et fylke eller staten. N\u00e5r man skal gj\u00f8re en slik vurdering gir det etter v\u00e5rt skj\u00f8nn lite mening \u00e5 sammenligne BIR med det som defineres som en \u00abtilsvarende sak \u2013 Brann Stadion\u00bb. I sistnevnte sak var forholdet at selv om Sportsklubben Brann kunne vurderes \u00e5 drive en virksomhet som er til fordel for kommunen, er eieren av eiendommen \u2013 Brann Stadion AS \u2013 sitt form\u00e5l \u00e5 \u00ab...eie, drive og utvikle fast eiendom\u00bb, og dermed oppfyller ikke Brann Stadion AS vilk\u00e5rene for skattefritak etter lovens \u00a7 7 a. BIR INFRASTRUKTUR AS Tlf.: 55 27 77 00 Org.nr: NO 990 766 665 MVA Lungeg\u00e5rdskaien 42, 5015 Bergen E-post: bir@bir.no www.bir.no Bergen kommune er etter forurensningslovens \u00a7 30 ansvarlig for innsamling av husholdningsavfall i kommunen. Bergen kommune har i ulike vedtak \u2013 senest i sak 219/20 - tildelt BIR enerett p\u00e5 innsamling av husholdningsavfallet. Bergen bystyre vedtok i sak 245/08 at Bergen sentrum skal ha r\u00f8rbasert bossnettsystem som hovedl\u00f8sning for innsamling av avfall. Et bossnett frakter avfall fra ulike nedkast, i nedgravde r\u00f8rsystem under bakken ved hjelp av luft, til containere i en terminal som er plassert i den aktuelle eiendommen, gnr 164, bnr 1448, Dokkeboder 1. BIR utf\u00f8rer en lovp\u00e5lagt oppgave for Bergen kommune, og drifter et r\u00f8rbasert bossnettsystem vedtatt av Bergen kommune, og driver med dette en virksomhet som er til fordel for kommunen, og kan da etter v\u00e5rt skj\u00f8nn gis fritak for eiendomsskatt for den angjeldende eiendom. 2. Driver BIR konkurrende virksomhet p\u00e5 n\u00e6ringsavfall med andre renovasjonsselskaper Da Bergen kommune vedtok utbyggingen av bossnettet i Bergen sentrum, var det satt en forutsetning om at n\u00e6ringsdrivende skal benytte bossnettet som avfallsl\u00f8sning. N\u00e6ringsdrivende (eiere av bygg eller leietakere i disse hvor avfall oppst\u00e5r) velger selv om de \u00f8nsker \u00e5 benytte bossnettet, eller om de foretrekker at det husholdningslignende avfallet som produseres i deres virksomhet skal avhentes ved tradisjonelle innsamlingsmetoder, typisk med avfallsbil av en privat avfallsakt\u00f8r. Norsk lov forhindrer kommunene fra \u00e5 p\u00e5legge n\u00e6ringsdrivende tilknytning til avfallsl\u00f8sninger. For bossnettet er det derfor valgt en \u00absamarbeidsmodell\u00bb, der de private avfallsakt\u00f8rene kan selge inn bossnettet som en foretrukket l\u00f8sning, til erstatning for tradisjonelle avfallsl\u00f8sninger. Med tradisjonelle avfallsl\u00f8sninger menes her spann/containere som t\u00f8mmes av tyngre (gjerne fossile) kj\u00f8ret\u00f8y. Samarbeidsmodellen medf\u00f8rer at BIR Infrastruktur blir en leverand\u00f8r av en transporttjeneste til avfallsselskapene, private og offentlige, og at det er selskapene selv om fortsatt \u00abeier\u00bb kundene. Bossnettet er \u00e5 s\u00e5 m\u00e5te \u00e5 anse som en konkurransen\u00f8ytral infrastruktur, hvor alle private akt\u00f8rer har en lik prismodell fra BIR Infrastruktur \u00e5 forholde seg til. En oppslutning om bossnettet fra n\u00e6ringskundene kan da enten skje ved at renovasjonsselskapene driver et aktivt og godt innsalg, eller motsatt ved at kundene selv kontakter private avfallsakt\u00f8r(er) og ber om \u00e5 bli \u00aboppgradert\u00bb til bossnettet. I Bergen er det i hovedsak 5 selskaper som er aktive p\u00e5 markedet for husholdningslignende n\u00e6ringsavfall. For at de n\u00e6ringsdrivende skal kunne ha mulighet til \u00e5 benytte bossnettet er det inng\u00e5tt likelydende avtaler mellom BIR Infrastruktur og de enkelte private avfallsakt\u00f8rene. Videre foreligger det et kunde- leverand\u00f8rforhold mellom den enkelte avfallsakt\u00f8r og hans kunde. Det er s\u00e5ledes ikke noe direkte avtaleforhold mellom BIR Infrastruktur og n\u00e6ringskundene, enkelt illustrert med etterf\u00f8lgende figur : Side 2 av 4 N\u00e6ringsdrivende BIR Infrastruktur - Avtale om - Avtale om tilgang Avfallsakt\u00f8r avfallsh\u00e5ndtering til bossnett og evt bruk av bossnettet BIR Infrastruktur har inng\u00e5tt avtale med alle de private avfallsakt\u00f8rene som opererer i Bergen sentrum (p.t. Ragn-Sells, Franzefoss, Norsk Gjenvinning, Leknes Containerservice og BIR Bedrift) om tilgang til bossnettet. Avtaler inng\u00e5s p\u00e5 likelydende vilk\u00e5r og ikke-diskriminerende betingelser. Gjennom avtaler betaler avfallsakt\u00f8rene en kostnad for tilgang til bossnettet. Kostnaden blir beregnet etter selvkostprinsippet med tillegg av et fortjenesteelement, slik at det oppn\u00e5s en forrentning av investert kapital p\u00e5 lik linje med det en privat investor ville ha krevet. Avtalen inneb\u00e6rer at de private avfallsakt\u00f8rene kan selge kapasitet i bossnettet videre til sine kunder, til den pris akt\u00f8ren selv fastsetter. I motsetning til private husholdninger, har virksomheter som produserer n\u00e6ringsavfall selv plikt til \u00e5 s\u00f8rge for at avfallet blir h\u00e5ndtert og behandlet p\u00e5 lovlig m\u00e5te. Dette gj\u00f8res i praksis ved at den n\u00e6ringsdrivende velger \u00e5 inng\u00e5 avtale med en privat avfallsakt\u00f8r. Dersom den n\u00e6ringsdrivende \u00f8nsker \u00e5 benytte bossnettet til sitt husholdningslignende avfall, reguleres dette direkte mellom den n\u00e6ringsdrivende og den avfallsakt\u00f8ren vedkommende n\u00e6ringsdrivende har inng\u00e5tt avtale med. BIR Infrastruktur er alts\u00e5 ikke part i disse avtalene. De private avfallsakt\u00f8rene som har avtale med BIR Infrastruktur og transport av avfallet i bossnettet, har igjen inng\u00e5tt avtale med BIR Ressurs AS om sluttbehandling av restavfall, uavhengig av om avfallet kommer fra bossnettet eller ved tradisjonell innsamling (akt\u00f8rens egne biler). Basert p\u00e5 data fra brukerne av bossnettet mottar de private avfallsakt\u00f8rene og BIR Ressurs (sluttbehandler) fra BIR Infrastruktur underlag (volum avfall) som gj\u00f8r den private avfallsakt\u00f8r og sluttbehandler i stand til \u00e5 foreta transaksjoner seg imellom. BIR Infrastruktur er ikke part i disse avtalene. Oppsummert transporteres det ikke n\u00e6ringsavfall i bossnettet hvor BIR Infrastruktur har en posisjon som medf\u00f8rer konkurransevridning i markedet. Samarbeidsmodellen sin innretning og virkning medf\u00f8rer at alt n\u00e6ringsavfall i bossnettet siden oppstarten i 2015, omfattes av overnevnte beskrivelse. Slik modellen er fastlagt vil ikke BIR Infrastruktur ha ansvar for avfallet/eie n\u00e6ringsavfall. Dette er nedfelt som prinsipp i BIR Infrastruktur sin strategiplan og samarbeidsmodellen er omtalt i de \u00e5rlige statusrapporter (for bossnettet) som er behandlet av Bergen bystyre. Bossnettet med nedkast planlegges, dimensjoneres og bygges med en \u00abrestkapasitet\u00bb, blant annet for \u00e5 v\u00e6re i stand til \u00e5 h\u00e5ndtere endringer i behovet for denne tjenesten over tid. Erfaring viser at bygg endrer form\u00e5l fra bolig (lovp\u00e5lagt) til n\u00e6ring (konkurranse) og motsatt. Videre er det slik at r\u00f8rnettet isolert sett har tiln\u00e6rmet uendelig teknisk kapasitet. Denne fleksibiliteten og \u00abrestkapasiteten\u00bb muliggj\u00f8r at private avfallsakt\u00f8rer kan tilby bossnett som l\u00f8sning i bossnettet. Det er ogs\u00e5 slik at private utbyggere/byggeiere har tatt kostnad p\u00e5 egen eiendom med nedkast/mellomlagring, og tilknyttet sine anleggsdeler til bossnettet. Side 3 av 4 Det er verdt \u00e5 merke seg at den infrastrukturen som bossnettet utgj\u00f8r faktisk erstatter lokal oppsamling med spann og containere; alts\u00e5 anleggsdeler som ikke belastes eiendomsskatt. Oppsamlingsterminal i Dokkeboder med bygg er en integrert del av bossnettet, bygget er s\u00e5nn sett et form\u00e5lsbygg, som utelukkende inneholder avfallsteknisk utstyr. I de \u00e5rlige statusrapporter som BIR utarbeider og som behandles av bystyret fremkommer det hvor stor andel av transportert mengde som har sin opprinnelse fra husholdning og n\u00e6ring. Andelen varierer fra \u00e5r til \u00e5r, og ved \u00e5rsskiftet 2023/24 er det 9758 husholdningskunder og 401 n\u00e6ringskunder som benytter bossnettet. En direkte sammenligning med transporterte mengder slik det er redegjort for i bystyresak av 31.01.2024 fremst\u00e5r i den sammenhengen mindre relevant. Bossnettet har som et av sine b\u00e6rende prinsipp; Tilgang til infrastrukturen. Andel n\u00e6ring utgj\u00f8r med dette om lag 4% av total kundemasse. Likeledes er BIR Infrastruktur sine inntekter fra n\u00e6ring under 10% av selskapets totale \u00e5rlige inntekter. Etter v\u00e5r vurdering er BIRs drift av bossnettet i Bergen, - med tilh\u00f8rende terminal/bygg i Dokkeboder 1, ikke i konkurranse med andre private avfallsakt\u00f8rer. Vedtaket om opph\u00f8r av skattefritak er da etter v\u00e5rt skj\u00f8nn ikke korrekt p\u00e5 dette punkt. 3. \u00d8vrige momenter i en totalvurdering Bergen kommune er etter forurensningslovens \u00a7 30 ansvarlig for innsamling av husholdningsavfall i kommunen. Denne oppgaven kunne kommunen utf\u00f8rt selv, i s\u00e5kalt egenregi \u2013 slik man har gjort med vann- og avl\u00f8pstjenester. Hadde avfallsh\u00e5ndteringen v\u00e6rt utf\u00f8rt av kommunen selv ville eiendommer tilknyttet dette v\u00e6re fritatt for eiendomsskatt, jfr eigedomsskattelova \u00a7 5 d. Bergen kommune har som nevnt tildelt BIR enerett p\u00e5 innsamling av husholdningsavfallet. Bergen kommune er st\u00f8rste aksjon\u00e6r i BIR, med en eierandel p\u00e5 80 %. Om en slik eierandel i BIR og dermed indirekte i selskapets bygg og infrastruktur ikke n\u00f8dvendigvis direkte tilfredsstiller fritaksbestemmelsen i lovens \u00a7 5 d \u2013 eiendommer som kommunen eier selv, vil dette ogs\u00e5 kunne v\u00e6re av sentral betydning ved vurderingen knyttet til \u00abkan-bestemmelsen\u00bb i lovens \u00a7 7 a. Det f\u00f8lger av Norsk lovkommentar til denne bestemmelsen at det ligger innenfor bystyrets frie skj\u00f8nn hvorvidt fritak skal gis. Skulle vedtaket om opph\u00f8r av fritak for eiendomsskatt bli st\u00e5ende, betyr dette \u00f8kte utgifter for BIR. Da avfallsgebyret \u2013 som skal fastsettes av Bergen kommune \u2013 skal fastsettes i henhold til selvkostprinsippet, vil \u00f8kte utgifter for BIR m\u00e5tte dekkes inn av brukerne av tjenestene, den enkelte abonnent i Bergen kommune. Vi ber med dette om at ovennevnte vedtak om opph\u00f8r av fritak for eiendomsskatt omgj\u00f8res, slik at skattefritak innvilges. Bergen, 1. mars 2024 Terje Str\u00f8m Daglig leder, BIR Infrastruktur AS Side 4 av 4 "
}