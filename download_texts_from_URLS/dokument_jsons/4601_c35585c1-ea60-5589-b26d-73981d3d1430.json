{
  "dokument_id": "c35585c1-ea60-5589-b26d-73981d3d1430",
  "doc_type": "case_presentation",
  "kommune": 4601,
  "tittel": "Forvaltningsrevisjon av innkj\u00f8p",
  "url": "https://bergen.kommune.no/politikere-utvalg/api/fil/bk360/11412158/Framstilling-Forvaltningsrevisjon-av-innkjop",
  "tekst": " Kontrollutvalget Saksframstilling V\u00e5r referanse: 2023/33674-9 Saksbehandler: Magnus Fossumstuen Svendsen Forvaltningsrevisjon av innkj\u00f8p Hva saken gjelder: Bakgrunn Deloitte har gjennomf\u00f8rt en forvaltningsrevisjon av innkj\u00f8p i Bergen kommune. Prosjektet ble bestilt av kontrollutvalget i Bergen kommune 22.03.203 i sak 31/23, og revidert prosjektplan ble vedtatt 06.09.2023 i sak 86/23. Form\u00e5l og problemstillinger Form\u00e5let med prosjektet har v\u00e6rt \u00e5 unders\u00f8ke om organiseringen av innkj\u00f8psarbeidet i utvalgte byr\u00e5dsavdelinger i Bergen kommune er hensiktsmessig, om system og rutiner for innkj\u00f8psarbeid er i samsvar med krav i regelverket og kommunens egne retningslinjer, og om regelverket blir etterlevd i innkj\u00f8psprosesser og oppf\u00f8lgingen av kontrakter. Med bakgrunn i form\u00e5let er det utarbeidet f\u00f8lgende problemstillinger blitt unders\u00f8kt: 1. I hvilken grad er organiseringen av innkj\u00f8p i de unders\u00f8kte byr\u00e5dsavdelingene hensiktsmessig? a) I hvilken grad er det etablert en hensiktsmessig fullmaktsstruktur? b) I hvilken grad har ansatte som er involvert i innkj\u00f8p n\u00f8dvendig kompetanse, og i hvilken grad er det etablert rutiner for oppl\u00e6ring innen innkj\u00f8p for de involverte ansatte? 2. Har byr\u00e5dsavdelingene tilstrekkelig system og rutiner for innkj\u00f8p som sikrer at innkj\u00f8p skjer i henhold til gjeldende regelverk og kommunens egne retningslinjer? a) Er det utarbeidet tilstrekkelig med rutiner og retningslinjer for \u00e5 gjennomf\u00f8re innkj\u00f8p i samsvar med krav i regelverket? b) I hvilken grad er det etablert system og rutiner som skal sikre at innkj\u00f8pene i byr\u00e5dsavdelingene gjennomf\u00f8res i henhold til Bergen kommune sine vedtatte m\u00e5l og strategier for innkj\u00f8p n\u00e5r det gjelder klima, milj\u00f8 og samfunnsansvar? c) Er det utarbeidet retningslinjer og rutiner for etablering av tilfredsstillende kvalifikasjons- og tildelingskriterier? d) I hvilken grad har kommunen rutiner for \u00e5 stille krav i konkurransegrunnlag/kontrakter om StartBank medlemskap og/eller andre krav som skal sikre seri\u00f8se leverand\u00f8rer, samt krav om at slike seri\u00f8sitetsbestemmelser videref\u00f8res i hele leverand\u00f8rkjeden? e) I hvilken grad er det etablert interne kontroller for \u00e5 avdekke brudd p\u00e5 regelverk for offentlig innkj\u00f8p og for \u00e5 sikre at innkj\u00f8pene skjer i samsvar med krav om konkurranse? 1 3. I hvilken grad har byr\u00e5dsavdelingene etablert hensiktsmessige rutiner for oppf\u00f8lging av kontrakter? a) Hvilke system og rutiner er etablert for \u00e5 f\u00f8lge opp inng\u00e5tte kontrakter? b) Har kommunen etablert rutiner for \u00e5 gjennomf\u00f8re risikovurderinger som grunnlag for risikobaserte kontroller i kontraktsportef\u00f8ljen, og blir det gjennomf\u00f8rt kontroller? c) I hvilken grad er det etablert rutiner for \u00e5 sikre at avrop blir gjort i samsvar med inng\u00e5tte kontrakter/avtaler i kommunen? 4. Hvordan sikrer NAV at det blir stilt krav til kvalitet i enkeltkj\u00f8p av midlertidige botilbud og hvordan f\u00f8lges det opp at kvaliteten i tilbudet er tilstrekkelig? Deloitte har videre gjennomf\u00f8rt stikkpr\u00f8vekontroll for \u00e5 svare ut i hvilken grad reglene for offentlige anskaffelser og rutiner for oppf\u00f8lging av kontrakter blir fulgt i byr\u00e5dsavdelingenes innkj\u00f8p. Under dette: a) Er utvalgte innkj\u00f8p lyst ut eller konkurranseeksponert i samsvar med krav i regelverket? (svart ut under problemstilling 2 a)) b) Har kommunen inkludert krav til l\u00f8nns- og arbeidsvilk\u00e5r hos leverand\u00f8rer og underleverand\u00f8rer i utlysninger og kontrakter der dette er p\u00e5krevd? (svart ut under problemstilling 2 d)) c) Er det satt tydelige kriterier, og er evaluering av leverand\u00f8rene gjennomf\u00f8rt og dokumentert i henhold til krav om dette? Under dette: i. blir det innhentet relevant informasjon for \u00e5 kunne avvise tilbud p\u00e5 bakgrunn av forhold ved leverand\u00f8rer jf. \u00a724- 2 i forskrift om offentlige anskaffelser (f.eks. politiattest, skatteattest mv.)? (svart ut under problemstilling 2 c)) d) Er avrop p\u00e5 rammeavtaler gjennomf\u00f8rt i samsvar med krav og retningslinjer i avtalene (eksempelvis rammeavtaler p\u00e5 hotell)? (svart ut under problemstilling 3 c)) e) Blir utvalgte kontrakter fulgt opp i henhold til inng\u00e5tt avtale og ev. kommunens retningslinjer for dette (eksempelvis kvalitetsavtaler knyttet til midlertidige botilbud)? (svart ut under problemstilling 3 a)) Avgrensning Revisjonen har unders\u00f8kt innkj\u00f8p gjennomf\u00f8rt av utvalgte enheter under byr\u00e5dsavdeling for barnevern, sosiale tjenester og mangfold, byr\u00e5dsavdeling for byutvikling og byr\u00e5dsavdeling for finans. Metode Oppdraget er utf\u00f8rt i samsvar med gjeldende standard for forvaltningsrevisjon (RSK 001) og kvalitetssikret i samsvar med kravene til kvalitetssikring i Deloitte Policy Manual (DPM). Oppdraget er gjennomf\u00f8rt i tidsrommet april 2023 til oktober 2024. Det er gjennomf\u00f8rt dokumentanalyse, intervju, m\u00f8ter, stikkpr\u00f8vegjennomgang og verifiseringsprosesser. Revisjonskriterier Revisjonskriterier er de krav og forventninger som forvaltningsrevisjonsobjektet skal bli vurdert opp mot. Kriteriene er utledet fra autoritative kilder i samsvar med kravene i gjeldende standard for forvaltningsrevisjon. I dette prosjektet er revisjonskriteriene i hovedsak hentet fra lov og forskrift om offentlige anskaffelser. Kriteriene er n\u00e6rmere presentert innledningsvis under hvert tema, og i vedlegg 2. Sekretariatets oppsummering av revisjonens funn og vurderinger: Et sammendrag av funnene st\u00e5r i rapporten p\u00e5 side 4 \u2013 8. I kapittel 7 st\u00e5r revisjonens vurderinger og anbefalinger. Her kommer det blant annet frem at 2 unders\u00f8kelsen viser at Bergen kommune har etablert en rekke gode system og rutiner for \u00e5 sikre at anskaffelser og kontraktsoppf\u00f8lging skjer i henhold til krav i regelverket og kommunens egne m\u00e5l og retningslinjer p\u00e5 omr\u00e5det. Samtidig viser unders\u00f8kelsen at kommunen har noen forbedringspunkt n\u00e5r det gjelder systematisering av arbeidet p\u00e5 enkelte omr\u00e5der. Deloitte vurderer at organisering av innkj\u00f8p i de unders\u00f8kte byr\u00e5dsavdelingene i hovedsak fremst\u00e5r som hensiktsmessig. \u2022 Unders\u00f8kelsen viser imidlertid at det gjenst\u00e5r noe arbeid for \u00e5 sikre tydeliggj\u00f8ring og forankring av fullmakter, roller og ansvar n\u00e5r det gjelder anskaffelser og kontraktsoppf\u00f8lging i den ene byr\u00e5dsavdelingen. \u2022 Kommunen legger i stor grad til rette for at ansatte som arbeider med anskaffelser og kontraktoppf\u00f8lging f\u00e5r n\u00f8dvendig oppl\u00e6ring og kompetanse, men at det i etater under byr\u00e5dsavdeling for barnevern, sosiale tjenester og mangfold ble pekt p\u00e5 et behov for mer kompetanse og tydeligere rolledeling i forbindelse med kontraktoppf\u00f8lging. Deloitte vurderer at det i all hovedsak er etablert hensiktsmessige overordnede system og rutiner som sikrer at innkj\u00f8p skjer i henhold til gjeldende regelverk og kommunens egne retningslinjer, men at de gjennomf\u00f8rte stikkpr\u00f8vekontrollene viser at disse ikke alltid etterleves i praksis. \u2022 Kommunen har ikke konkurranseeksponert alle de kontrollerte anskaffelsene i samsvar med krav i regelverket. Deloitte vurderer at dette ikke er tilfredsstillende og at kommunen m\u00e5 iverksette tiltak for \u00e5 sikre at alle anskaffelser blir kunngjort i samsvar med krav i regelverket. \u2022 Videre vurderer Deloitte at kommunen har etablert hensiktsmessige overordnede system og rutiner som skal sikre at innkj\u00f8p i kommunen gjennomf\u00f8res i henhold til kommunens vedtak, m\u00e5l og strategier for klima, milj\u00f8 og samfunnsansvar. \u2022 Deloitte vurderer ogs\u00e5 at det er utarbeidet retningslinjer, veileder og rutiner for etablering av tilfredsstillende kvalifikasjonskrav og tildelingskriterier. Ved stikkpr\u00f8vekontroll kom det frem at det i flertallet var innhentet tilstrekkelig relevant informasjon til \u00e5 kunne avvise tilbud p\u00e5 bakgrunn av forhold ved leverand\u00f8rer, men det er ikke bedt om fullmakt til \u00e5 hente inn utvidet skatteattest i alle anskaffelsene der dette er p\u00e5krevd. \u2022 Deloitte vurderer ogs\u00e5 at kommunen har utarbeidet rutiner for \u00e5 stille krav i konkurransegrunnlag og kontrakter som skal sikre seri\u00f8se leverand\u00f8rer. \u2022 Det fremg\u00e5r av unders\u00f8kelsen at kommunen ikke i tilstrekkelig grad har etablert systematiske interne kontroller/etterkontroller for \u00e5 avdekke brudd p\u00e5 regelverket for offentlige anskaffelser og for \u00e5 sikre at anskaffelser skjer i samsvar med krav til konkurranse i alle de unders\u00f8kte etatene. I henhold til anbefalinger om god internkontroll for anskaffelser og kommunens egne f\u00f8ringer for internkontrollarbeid, b\u00f8r kommunen sikre systematisk og jevnlig oppf\u00f8lging av etterlevelse p\u00e5 innkj\u00f8psomr\u00e5det i kommunen. Deloitte vurderer at kommunen har etablert hensiktsmessige rutiner og system for kontraktsoppf\u00f8lging, men unders\u00f8kelsen indikerer at dette ikke alltid blir etterlevd i alle kommunens byr\u00e5dsavdelinger og etater. \u2022 Kommunen ved Innkj\u00f8p konsern har etablert system og rutiner som bidrar til \u00e5 sikre at kontrakter f\u00f8lges opp i byr\u00e5dsavdelingene med underliggende enheter. Imidlertid viser unders\u00f8kelsen at kommunen ikke i tilstrekkelig grad etterlever egne krav og retningslinjer for risikovurderinger i kontraktsoppf\u00f8lgingen. Unders\u00f8kelsen viser at ikke alle de unders\u00f8kte etatene har utviklet og tatt i bruk metoder for risikovurderinger av kontrakter, samt oppf\u00f8lgingsaktiviteter basert p\u00e5 risikovurdering for den enkelte kontrakt. 3 \u2022 Stikkpr\u00f8vekontrollen viser videre at det ikke er tilstrekkelig oppf\u00f8lging av alle utvalgte kontrakter som er gjennomg\u00e5tt i henhold til inng\u00e5tt avtale og kommunens retningslinjer for kontraktsoppf\u00f8lging. Deloitte vurderer videre at Bergen kommune ikke i tilstrekkelig grad dokumenterer kontraktsoppf\u00f8lgingen. Manglende dokumentasjon er gjennomg\u00e5ende i flertallet av stikkpr\u00f8vene som er gjennomg\u00e5tt i de tre byr\u00e5dsavdelingene, og er ikke i henhold til god praksis for kontraktsforvaltning, eller Bergen kommunes retningslinjer for kontraktsoppf\u00f8lging. \u2022 Unders\u00f8kelsen viser at kommunen har etablert rutiner og praksis for \u00e5 gjennomf\u00f8re risikovurderinger som grunnlag for risikobaserte kontroller av samfunnsansvar i kontraktsportef\u00f8ljen. Samtidig har flere planlagte kontroller ikke blir gjennomf\u00f8rt, noe som dels kan skyldes manglende kapasitet. \u2022 Bergen kommune har etablert hensiktsmessige overordnede system og rutiner for \u00e5 sikre at avrop p\u00e5 felles rammeavtaler blir gjort i samsvar med inng\u00e5tte avtaler og kontrakter i kommunen. De unders\u00f8kte etatene synes ogs\u00e5 i all hovedsak \u00e5 ha etablert system og rutiner for dette, men det har v\u00e6rt noen utfordringer i etat for bygg og eiendom. \u2022 Deloitte merker seg at det i forbindelse med verifiseringen av rapporten fremg\u00e5r at det ikke er, eller er noe uklart hvorvidt det er, etablert praksis for \u00e5 kontrollere avtalelojalitet i alle de unders\u00f8kte etatene. Kommunen skal sikre tilstrekkelig internkontroll n\u00e5r det gjelder oversikt over og oppf\u00f8lging av rammeavtaler, og gjennom dette ha system og rutiner som avdekker avvik p\u00e5 inng\u00e5tte avtaler. \u2022 Basert p\u00e5 unders\u00f8kelsen som er gjennomf\u00f8rt har Deloitte ikke indikasjoner p\u00e5 at de unders\u00f8kte etatene ikke har tilstrekkelig system og rutiner for \u00e5 sikre at det blir gjennomf\u00f8rt kontroll av forbruk p\u00e5 rammeavtale. \u2022 I stikkpr\u00f8vekontrollen av avrop p\u00e5 rammeavtaler var ett av de unders\u00f8kte avropene gjort p\u00e5 avtale som ikke var gyldig p\u00e5 avropstidspunktet. Fire av de kontrollerte avropene mangler dokumentasjon, og det er dermed ikke mulig for Deloitte \u00e5 vurdere om avropene er gjort i samsvar med krav og retningslinjer i avtalene. Manglende dokumentasjon p\u00e5 avropene bryter med den generelle dokumentasjonsplikten i FOA1 \u00a7 7-1. Deloitte vurderer at kommunen p\u00e5 revisjonstidspunktet ikke sikrer i tilstrekkelig grad at det blir stilt krav til kvalitet ved leie av midlertidig botilbud fra private leverand\u00f8rer i markedet uten kontrakt eller kvalitetsavtale med kommunen. \u2022 Statsforvalteren i Vestland har etter tilsyn med Bergen kommune i 2023 blant annet understreket at kommunen m\u00e5 sikre at kvaliteten p\u00e5 det som blir tilbydd som midlertidig bosted er forsvarlig. Deloitte merker seg at kommunen har utarbeidet en plan for retting av p\u00e5pekte lovbrudd etter tilsynet, og at dette blant annet omfatter \u00e5 gjennomg\u00e5 rutiner for og oversikt over kvalitetskontroll av midlertidige boliger. \u2022 P\u00e5 revisjonstidspunktet gikk det ikke frem av rutiner, retningslinjer eller lignende at man skal kontrollere kvalitet i midlertidige botilbud fra private leverand\u00f8rer uten kontrakt eller kvalitetsavtale med kommunen, eller hvordan man skal g\u00e5 frem for \u00e5 kontrollere dette. Unders\u00f8kelsen viser at det heller ikke var praksis for at NAV-kontorene i tilstrekkelig grad kontrollerer kvalitet i de private botilbudene som benyttes. P\u00e5 bakgrunn av unders\u00f8kelsen som er gjennomf\u00f8rt p\u00e5peker Deloitte at det midlertidige botilbudet som benyttes i henhold til rundskriv 35-00 til sosialtjenesteloven skal v\u00e6re kvalitetsmessig 1 Forskrift om offentlige anskaffelser 4 forsvarlig ut fra den enkelte tjenestemottakers behov, og at det er NAV-kontoret som m\u00e5 sikre at det midlertidige botilbudet som benyttes er forsvarlig. \u2022 I henhold til regelverket skal kommunen skal ha rutiner for \u00e5 motvirke inhabilitet i saksbehandlingen. Deloitte merker seg at det er h\u00f8y bevissthet rundt habilitet i etat for sosiale tjenester, og at det jevning er tema i forbindelse med m\u00f8ter og veiledning mv. Revisjonens anbefalinger: Revisjonens anbefalinger st\u00e5r i kapittel 7: Basert p\u00e5 det som fremkommer i unders\u00f8kelsen vil Deloitte anbefale at Bergen kommune iverksetter f\u00f8lgende tiltak 1. Sikrer at roller og ansvar knyttet til arbeid med anskaffelser og kontraktsoppf\u00f8lging er tilstrekkelig tydeliggjort og forankret i etatene i Byr\u00e5dsavdeling for barnevern, sosiale tjenester og mangfold. 2. Sikrer at alle anskaffelser i byr\u00e5dsavdelingene og etatene og blir konkurranseeksponert i henhold til krav i anskaffelsesregelverket. 3. Sikrer at man i alle relevante anskaffelser innhenter tilstrekkelig relevant informasjon til \u00e5 kunne avvise tilbud p\u00e5 bakgrunn av forhold ved leverand\u00f8rer (eksempelvis gjennom innhenting av skatteattest og leverand\u00f8renes utfylling av egenerkl\u00e6ringsskjema om avvisningsgrunner i ESPD). 4. Etablerer systematiske interne kontroller (etterkontroller) for \u00e5 avdekke brudd p\u00e5 regelverket for offentlige anskaffelser og for \u00e5 sikre at anskaffelser skjer i samsvar med krav til konkurranse. 5. Sikrer at reviderte byr\u00e5dsavdelinger og etater har oversikt over egne kontrakter og avtaler, gjennomf\u00f8rer risikovurderinger av kontraktsportef\u00f8ljen og at man p\u00e5 bakgrunn av gjennomf\u00f8rt risikovurdering har oversikt over kontrakter med h\u00f8yest risiko som b\u00f8r prioriteres for oppf\u00f8lging. 6. Sikrer at reviderte byr\u00e5dsavdelinger og etater: a. har tydelig avklart hvordan bestilling skal foretas p\u00e5 en rammeavtale og etablert rutiner og systemer som sikrer tilstrekkelig samhandling mellom kontraktseier og bestiller (s\u00e6rlig i Etat for bygg og eiendom) b. gjennomf\u00f8rer regelmessig unders\u00f8kelse av avtalelojalitet i egne rammeavtaler. 7. Oppbevarer dokumentasjon som er tilstrekkelig til \u00e5 begrunne viktige beslutninger i anskaffelsesprosessen i henhold til \u00a7 7-1 i anskaffelsesforskriften. 8. Etablerer tilstrekkelig system og rutiner som sikrer at midlertidige botilbud som benyttes er kvalitetsmessig forsvarlig ut fra den enkelte tjenestemottakers behov og i henhold til krav i rundskriv 35-00 til sosialtjenesteloven. H\u00f8ringsuttalelsen: Kommunen har hatt utkast til rapport p\u00e5 h\u00f8ring. H\u00f8ringsuttalelsen fra Byr\u00e5dsavdeling for finans, ved kommunaldirekt\u00f8r Kristin Ulvang, er lagt ved rapporten som vedlegg 1. H\u00f8ringsuttalelsen fra Byr\u00e5dsavdeling for barnevern, sosiale tjenester og mangfold, ved byr\u00e5d Charlotte Spurkeland, er lagt ved rapporten som vedlegg 2. H\u00f8ringsuttalelsen fra byr\u00e5d for byutvikling, Christine Kahrs, er lagt ved rapporten som vedlegg 3. I h\u00f8ringsuttalelsen fra Byr\u00e5dsavdeling for finans skriver kommunaldirekt\u00f8r Kristin Ulvang blant annet f\u00f8lgende: 5 \u00abByr\u00e5dsavdeling for finans takker for mottatt rapportutkast som vi leser med stor interesse. Anskaffelsesfeltet er i utvikling, og i l\u00f8pet av de senere \u00e5rene er kravene knyttet til gjennomf\u00f8ring av anskaffelsesprosessen blitt skjerpet i alle faser, b\u00e5de som f\u00f8lge av overnasjonalt- og nasjonalt regelverk, men ogs\u00e5 som f\u00f8lge av en rekke politiske vedtak i Bergen kommune. Behovet for systemer, styrende dokumenter og veiledere har \u00f8kt sterkt, og dette har medf\u00f8rt \u00f8kt behov for ressurser til b\u00e5de utarbeiding, ajourhold og etterlevelse. (...) Av forbedringspunkter har vi merket oss at de reviderte byr\u00e5dsavdelingene b\u00f8r forbedre sine rutiner for internkontroll knyttet til etterlevelse av innkj\u00f8psregelverket. Dette underbygges av at en stikkpr\u00f8vekontroll av kommunens praksis avdekker flere mulige brudd p\u00e5 kravet om konkurranseeksponering. (...) Vi har videre merket oss at det er forbedringspotensial knyttet til \u00e5 basere kommunens kontraktsoppf\u00f8lging p\u00e5 risikovurderinger i alle deler av organisasjonen. Kontroller p\u00e5 samfunnsansvarsomr\u00e5det er basert p\u00e5 risikovurderinger, og revisor gir uttrykk for at metodikken p\u00e5 dette omr\u00e5det er i tr\u00e5d med beste praksis. (...) Oppsummert har BFIN f\u00f8lgende hovedinntrykk etter forel\u00f8pig gjennomgang av rapporten: Etter at det har v\u00e6rt et sterkt s\u00f8kelys p\u00e5 utarbeiding og innf\u00f8ring av regelverk, systemer, styrende dokumenter, maler, veiledere og tilrettelegging for kompetanseutvikling mm, vil det v\u00e6re behov for \u00e5 rette et sterkere s\u00f8kelys mot etterlevelse. Byr\u00e5dsavdeling for finans vil g\u00e5 n\u00f8ye gjennom rapportens funn og anbefalinger, og legge disse til grunn ved forbedringsarbeid og prioritering av innsats p\u00e5 anskaffelsesomr\u00e5det fremover.\u00bb I h\u00f8ringsuttalelsen fra Byr\u00e5dsavdeling for barnevern, sosiale tjenester og mangfold skriver byr\u00e5d Charlotte Spurkeland blant annet f\u00f8lgende: \u00abBBSM mener at rolle- og ansvarsdelingen i anskaffelsesprosesser og kontraktoppf\u00f8lging er gjort tilgjengelig p\u00e5 en tydelig og hensiktsmessig m\u00e5te for de involverte enhetene. Formuleringen i revisjonsrapporten, som angir at rolle- og ansvarsdelingen/rollekartet ikke \u00abellers er tilgjengeliggjort\u00bb p\u00e5 side 24 kan oppfattes som noe uklar. BBSM vil derfor understreke at rollekartet er delt med alle relevante etater gjennom et formelt oppdrag og sendt som en egen sak via kommunens offisielle forvaltnings- og arkivsystem, Bk360. (...) N\u00e5r det gjelder anbefaling 1 vil byr\u00e5det f\u00f8lge anbefalingen om \u00e5 sikre at roller og ansvar knyttet til arbeid med anskaffelser og kontraktoppf\u00f8lging er tilstrekkelig tydeliggjort og forankret i etatene i Byr\u00e5dsavdeling for barnevern, sosiale tjenester og mangfold. N\u00e5r det gjelder anbefaling 8 om \u00e5 etablere tilstrekkelig system og rutiner som sikrer at midlertidig botilbud som benytter er kvalitetsmessig forsvarlig ut fra den enkelte tjenestemottakers behov og i henhold til krav i rundskriv 35-00 til sosialtjenesteloven, er dette noe byr\u00e5det allerede er godt i gang med og vil f\u00f8lge opp videre. Byr\u00e5dens overordnede vurdering av forvaltningsrevisjonens funn, konklusjoner og anbefalte tiltak n\u00e5r det gjelder midlertidige botilbud samsvarer godt med kommunens egen kunnskap og det arbeidet som n\u00e5 p\u00e5g\u00e5r for \u00e5 sikre bedre kvalitet i boligtilbudet.\u00bb Byr\u00e5den har ogs\u00e5 noen merknader til revisors funn i stikkpr\u00f8ver mv. Vi viser til h\u00f8ringssvaret i sin helhet. I h\u00f8ringsuttalelsen fra Byr\u00e5dsavdeling for byutvikling skriver byr\u00e5d Christine Kahrs blant annet f\u00f8lgende: \u00abVi opplever at fremstillingen i rapporten er misvisende n\u00e5r det kommer til begrepene \u00abikke konkurranseeksponert\u00bb og \u00abunder nasjonal terskelverdi\u00bb. Den nasjonale terskelverdien er p\u00e5 1,3 millioner kroner ekskl. mva. Vi mener at Deloitte tydeligere 6 burde f\u00e5 frem hvilke kj\u00f8p som omfattes av anskaffelsesregelverket og hvilke kj\u00f8p som ikke omfattes. En anskaffelse p\u00e5 under kroner 100 000,- er ikke omfattet av regelverket om offentlige anskaffelser. Dette b\u00f8r tydeliggj\u00f8res, jf. anskaffelsesforskriften \u00a7 1-1. (...) I tabellene for stikkpr\u00f8vekontroller, har Deloitte kun oppgitt ansvarlig byr\u00e5dsavdeling, ikke etat. Det hadde v\u00e6rt en fordel om b\u00e5de byr\u00e5dsavdeling og ansvarlig etat kan oppgis i tabellene. Da blir det enklere \u00e5 holde oversikt over hvilken etat som er ansvarlig for anskaffelsen/kontrakten n\u00e5r man leser forklaringene under hver tabell. (...) Bergen Vann er av den oppfattelse at beskrivelsen vedr\u00f8rende kontraktsoppf\u00f8lging og risikovurdering som gjelder Bymilj\u00f8etaten, ogs\u00e5 beskriver hvordan Bergen Vann gj\u00f8r dette.\u00bb Sekretariatet har f\u00e5tt opplyst fra Deloitte at de etter \u00e5 ha mottatt h\u00f8ringsuttalelsene, har endret lite i den endelige rapporten. Det er imidlertid foretatt noen presiseringer i tabell 14 og tilh\u00f8rende fotnoter som omhandler oppf\u00f8lging av utvalgte kontrakter. Det er som f\u00f8lge av dette ogs\u00e5 gjort mindre justeringer i omtalen av stikkpr\u00f8vene i vurderingene i avsnitt 5.3.3. Det er ogs\u00e5 blitt lagt inn en presisering i revisjonskriteriene i avsnitt 4.2. vedr\u00f8rende hvilke anskaffelser som er omfattet av anskaffelsesregelverket (over NOK 100 000 eks.mva.). Byr\u00e5der og kommunaldirekt\u00f8rer i alle de tre byr\u00e5dsavdelingene er invitert til m\u00f8tet i kontrollutvalget 19. november for \u00e5 gj\u00f8re rede for sitt syn p\u00e5 saken og svare p\u00e5 sp\u00f8rsm\u00e5l. Sekretariatets vurdering: Sekretariatet vurderer at forvaltningsrevisjonen er god og svarer p\u00e5 bestillingen. Oppdraget er utf\u00f8rt i samsvar med gjeldende standard for forvaltningsrevisjon (RSK 001). Rapporten handler om et sv\u00e6rt viktig tema, og har funn og anbefalinger som gir kommunen et nyttig grunnlag et videre forbedringsarbeid p\u00e5 omr\u00e5det. Forvaltningsrevisjonen dokumenterer at det gjenst\u00e5r noe arbeid for \u00e5 sikre tydeliggj\u00f8ring og forankring av fullmakter, roller og ansvar n\u00e5r det gjelder anskaffelser og kontraktsoppf\u00f8lging i byr\u00e5dsavdeling for barnevern, sosiale tjenester og mangfold. Det er ogs\u00e5 noen forhold som m\u00e5 f\u00f8lges tettere opp av alle byr\u00e5dsavdelingene. Dette gjelder s\u00e6rlig overholdelse av anskaffelsesregelverket og egne rutiner, blant annet ved \u00e5 gjennomf\u00f8re konkurranser der regelverket stiller krav om det. Videre m\u00e5 kommunen i st\u00f8rre grad f\u00f8lge opp med risikovurderinger og kontroller av kontraktsportef\u00f8ljen og s\u00f8rge for oppf\u00f8lging av rutiner ved bestilling av avrop p\u00e5 rammeavtaler. Sekretariatet vurderer at de \u00e5tte anbefalte tiltakene fra revisor er n\u00f8kterne og gode, og vil bidra til en forbedret innkj\u00f8pspraksis i Bergen kommune. Ut ifra h\u00f8ringsuttalelsene ser det ut til at byr\u00e5dsavdelingene har hatt godt l\u00e6ringsutbytte av forvaltningsrevisjonen. Vi vurderer det som positivt at byr\u00e5dene og byr\u00e5dsavdelingene gir uttrykk for at de vil f\u00f8lge opp anbefalingene fra revisor, hvor det ved flere tilfeller ogs\u00e5 vises til nye prosedyrer som allerede er satt p\u00e5 plass. Forslag til vedtak: 1. Kontrollutvalget tar Deloittes rapport \u00abForvaltningsrevisjon av innkj\u00f8p\u00bb til orientering. 2. Kontrollutvalget tar opplysningene i h\u00f8ringsuttalelsene fra byr\u00e5dene til orientering. 3. Kontrollutvalget sender rapporten til bystyret. Forslag til innstilling: 1. Bystyret tar Deloittes rapport \u00abForvaltningsrevisjon av innkj\u00f8p\u00bb til orientering. 7 2. Bystyret ber byr\u00e5det f\u00f8lge opp anbefalingene til tiltak som framg\u00e5r av forvaltningsrevisjonen. 3. Bystyret ber byr\u00e5det rapportere til kontrollutvalget om hvordan revisors anbefalinger er fulgt opp innen utgangen av mai 2025. Dato: 13. november 2024 Eli M. Velle - leder Magnus Svendsen - r\u00e5dgiver Dokumentet er godkjent elektronisk. Vedlegg: 1. Forvaltningsrevisjon av innkj\u00f8p 8 "
}