{
  "dokument_id": "8b422b5d-82b3-5c47-a851-4587a042be15",
  "doc_type": "case_attachment",
  "kommune": 4601,
  "tittel": "Statsforvalteren stadfester, oppf\u00f8ring av enebolig, S\u00f8re Titlestad 95",
  "url": "https://bergen.kommune.no/politikere-utvalg/api/fil/bk360/11803147/Statsforvalteren-stadfester-oppforing-av-enebolig-Sore-Titlestad-95",
  "tekst": " V\u00e5r dato: V\u00e5r ref: 02.12.2024 2024/12955 Deres dato: Deres ref: TITLESTADPARKEN HUSEIERFORENING Saksbehandler, innvalgstelefon c/o Kurt Karadas S\u00f8re Titlestad 45D Hilde \u00d8ye, 5557 2013130 5243 FANA Bergen gbnr. 90/6, S\u00f8re Titlestad 95. Klage p\u00e5 tillatelse til oppf\u00f8ring av enebolig. Vi viser til Bergen kommunes oversendelse av klagesaken i brev datert 30.08.2024. Vedtak Statsforvalteren stadfester Bergen kommunes vedtak datert 19.02.2024, referanse 2022/124114-21. Sakens bakgrunn Bergen kommune innvilget tiltakshavers s\u00f8knad om tillatelse til nybygg av enebolig, en boenhet p\u00e5 339 m2 BRA, nybygg av carport med bod, overliggende terrasse p\u00e5 56 m 2 BRA og tilh\u00f8rende utomhusanlegg p\u00e5 eiendom gbnr. 90/6, i vedtak den 19.02.2024. Tiltaket krever dispensasjon fra byggegrensen i reguleringsplan for plassering av carport mv. i en minste avstand p\u00e5 1 meter til grense mot eiendom gbnr. 90/227. Bergen kommune er av den oppfatning at vilk\u00e5rene for \u00e5 dispensere fra byggegrensen i reguleringsplankartet er oppfylt, jf. plan- og bygningsloven (pbl.) \u00a7 19- 2. Tillatelsen ble gitt p\u00e5 f\u00f8lgende vilk\u00e5r: \u00ab1) Murer m\u00e5 som vist utf\u00f8res i naturstein jf. lovens \u00a7 29-2 2) Det m\u00e5 benyttes beplanting for \u00e5 avdempe virkningen av murene jf. lovens \u00a7 29-2 3) Fremskutt del av bebyggelsen m\u00e5 gis farge og utforming som i st\u00f8rre grad harmonerer med boligen for \u00f8vrig jf. lovens \u00a7 29-2. Endret utformingen m\u00e5 skje gjennom s\u00f8knad om-, og tillatelse til endring. 4) Det m\u00e5 innenfor egen eiendom etableres skillende/skjermede beplantning mellom privat uteoppholdsareal p\u00e5 takterrasse (carport) og felles gr\u00f8ntareal (FG3). jf. lovens \u00a7 19-2. 5) Tidligere etablert avkj\u00f8rsel til eiendommen utg\u00e5r/ skal ikke benyttes. Eiendommen skal benytte samme avkj\u00f8rsel som eiendom 90/180, slik adkomsten ogs\u00e5 er oms\u00f8kt jf. lovens \u00a7 24-7 mv.\u00bb E-postadresse: Postadresse: Bes\u00f8ksadresse: Telefon: 57 64 30 00 sfvlpost@statsforvalteren.no Nj\u00f8savegen 2 Nj\u00f8savegen 2, Leikanger www.statsforvalteren.no/vl Sikker melding: 6863 Leikanger Solheimsgaten 13, Bergen www.statsforvalteren.no/melding Fjellvegen 11, F\u00f8rde Org.nr. 974 760 665 Side: 2/9 Vedtaket er p\u00e5klaget av Vestland fylkeskommune Infrastruktur og vei, Titlestadparken huseierforening v/ Hege Silden, nabo Tormod Heldal, og naboer Jan Ove Haugstad og Anita Haugstad. I klagen fra Vestland fylkeskommune den 11.03.2024 anf\u00f8res det at det utgj\u00f8r en saksbehandlingsfeil at Vestland fylkeskommune ikke ble h\u00f8rt f\u00f8r vedtak i saken ble fattet. Videre mener fylkeskommunen at det utgj\u00f8r en saksbehandlingsfeil at kommunen ikke har vurdert om planen er utdatert, jf. pbl. \u00a7 12-4. Endelig mener fylkeskommunen at kommunen kunne ha stilt vilk\u00e5r om tiltak for oppstramming av krysset i forbindelse med rammetillatelsen. Til sistnevnte vises det til at krysset mellom Kvernabekkvegen og fylkesvegen er regulert i plan fra 1999, men at det ikke er opparbeidet i samsvar med planen, og at krysset ikke er utformet p\u00e5 en m\u00e5te som gir god trafikksikkerhet. I klagen fra Tormod Heldal den 11.03.2024 vises det til at gangstien til fellesomr\u00e5de blir ogs\u00e5 brukt som akebakke. Dersom det etableres ny avkj\u00f8rsel vil dette medf\u00f8re en endret bruk av fellesomr\u00e5de, da det vil br\u00f8ytes der om vinteren, slik at omr\u00e5det ikke lenger kan benyttes som en akebakke. Det trekkes ogs\u00e5 frem at medlemmer i styret eller huseierforeningen i henhold til vedtekter ikke har mandat til \u00e5 samtykke til etablering av ny avkj\u00f8rsel, slik at erkl\u00e6ringen m\u00e5 anses som ugyldig. I klagen fra Titlestadparken huseierforening den 10.03.2024 vises det til at erkl\u00e6ringen fra huseierforeningen hvor forslaget til plasseringen av carport aksepteres, ikke er gyldig. Det blir vist til at dette er en sak som burde v\u00e6rt oppe i en generalforsamling. Videre vises det til at det er uheldig at avkj\u00f8rselen kommer rett inn etter fellesarealet, da det er barn som aker ned fra fellesarealet og mot denne innkj\u00f8rselen. I klagen fra Jan Ove og Anita Haugstad den 30.03.2024 vises det blant annet til at erkl\u00e6ringen fra medlemmet p\u00e5 vegne av huseierforeningen m\u00e5 anses som ugyldig. Det vises ogs\u00e5 til at h\u00f8ydedraget i F3 skal forbli et ur\u00f8rt utsiktspunkt og i minst mulig grad opparbeides. Da b\u00f8r ikke en dispensasjon fra byggegrensen tillates. Vi viser til klagene i sine helheter. Tiltakshaver har kommet med merknader til klagene i brev den 03.04.2024. Her gis det uttrykk for at eiendommen har veirett til den private veien S\u00f8re Titlestad, jf. den signerte erkl\u00e6ringen fra Titlestad huseierforening datert 14.06.2023. Det vurderes ogs\u00e5 at oms\u00f8kt boligprosjekt ikke medf\u00f8rer \u00f8kt bruk av avkj\u00f8rsel mot kommunal veg i forhold til da eiendommen var bebygd tidligere. Klagen ble behandlet av utvalg for milj\u00f8 og byutvikling i m\u00f8te den 22.08.2024, sak 269/24. Klagene ble ikke tatt til f\u00f8lge. Saken er derfor sendt til Statsforvalteren for endelig klagebehandling. Regelverk Statsforvalterens myndighet som klageinstans Statsforvalteren er delegert myndighet til \u00e5 avgj\u00f8re klagesaker etter plan- og bygningsloven, se pbl. \u00a7 1-9 femte avsnitt og rundskriv T-2/09. Statsforvalteren kan \u00abpr\u00f8ve alle sider av saken og herunder ta hensyn til nye omstendigheter\u00bb. Vi \u00abskal vurdere de synspunkter som klageren kommer med, og kan ogs\u00e5 ta opp forhold som ikke er ber\u00f8rt av ham\u00bb, jf. fvl. \u00a7 34 andre avsnitt. Statsforvalteren kan stadfeste kommunens vedtak, omgj\u00f8re vedtaket eller oppheve det og sende saken tilbake til kommunen for helt eller delvis ny behandling, jf. fvl. \u00a7 34 fjerde avsnitt. Side: 3/9 Plansituasjon Eiendommen ligger i et omr\u00e5de som i kommuneplanens arealdel (KPA2018) for Bergen kommune, vedtatt i Bystyret 19.06.2019, viser eiendommen som bebyggelse og anlegg, \u00f8vrig byggesone. Eiendommen inng\u00e5r ogs\u00e5 i reguleringsplan FANA. GNR 90 BNR 6 OG GNR 96 BNR 74, S\u00d8RE TITLESTAD, vedtatt 31.05.1999. Her er eiendommen avsatt til byggeomr\u00e5de for boliger med tilh\u00f8rende anlegg, planens felt B1. Videre viser reguleringsplan FANA. E 39 SVEGATJ\u00d8RN \u2013 R\u00c5DALEN, DETALJREGULERING, vedtatt 19.09.2012, at tiltaket skal plasseres over overvannstunnel tilknyttet tunell\u00f8p mellom SVEGATJ\u00d8RN \u2013 R\u00c5DALEN, med arealform\u00e5l o_AVT1 (annen veigrunn teknisk anlegg) med tilh\u00f8rende hensynnone H190_1 (andre sikringssoner). Virkningen av feil ved behandlingsm\u00e5ten Det f\u00f8lger av forvaltningsloven (fvl.) \u00a7 41 at dersom reglene om behandlingsm\u00e5ten i loven ikke er overholdt ved behandlingen av en sak som gjelder enkeltvedtak, er vedtaket likevel gyldig n\u00e5r det er \u00abgrunn til \u00e5 regne med at feilen ikke kan ha virket bestemmende p\u00e5 vedtakets innhold\u00bb. Vilk\u00e5r for dispensasjon Pbl. \u00a7 19-2 f\u00f8rste avsnitt sl\u00e5r fast at \u00abkommunen kan gi varig eller midlertidig dispensasjon fra bestemmelser fastsatt i eller i medhold av\u00bb plan- og bygningsloven. Kommunens adgang til \u00e5 gi dispensasjon er likevel begrenset. Det f\u00f8lger av pbl. \u00a7 19-2 andre avsnitt at dispensasjon ikke kan gis \u00abdersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt\u00bb. Videre skal \u00abfordelene ved \u00e5 gi dispensasjon [...] v\u00e6re klart st\u00f8rre enn ulempene\u00bb, jf. \u00a7 19-2 andre avsnitt. De to vurderingene er selvstendige vilk\u00e5r, som begge m\u00e5 v\u00e6re oppfylt for at kommunen kan gi dispensasjon. Vilk\u00e5rene er rettslige vurderingstema, ikke et kommunalt skj\u00f8nn, og kan derfor overpr\u00f8ves fullt ut.1 Dersom begge vilk\u00e5rene er oppfylt, m\u00e5 kommunen gj\u00f8re en vurdering av om det skal innvilges dispensasjon, jf. ordet \u00abkan\u00bb i \u00a7 19-2 f\u00f8rste avsnitt. Det er f\u00f8lgelig ingen som har krav p\u00e5 \u00e5 f\u00e5 dispensasjon.2 Krav til sikring av atkomst i plan- og bygningsloven Det er et vilk\u00e5r i plan- og bygningsloven at f\u00f8r oppf\u00f8ring av bygning blir godkjent, det vil si f\u00f8r kommunen gir tillatelse til tiltaket, skal byggetomten v\u00e6re sikret vegforbindelse, jf. pbl. \u00a7 27-4. Det grunnleggende vilk\u00e5ret er at retten m\u00e5 v\u00e6re \u00absikret\u00bb. Dette inneb\u00e6rer at kommunen, i motsetning til pbl. \u00a7 21-6, m\u00e5 ta stilling til de privatrettslige forholdene. B\u00e5de eksistensen og rekkevidden av de aktuelle rettighetene m\u00e5 vurderes, og det m\u00e5 v\u00e6re sannsynlig at en domstol ville akseptere rettighetene. Statsforvalterens vurdering Vi vurderer saken som godt nok opplyst, det er klaget til rett tid, og vilk\u00e5rene for \u00e5 behandle klagen er oppfylt. 1 Ot.prp. nr. 32 (2007-2008) s. 242. 2 Se Prop. 169 L (2020-2021) s. 25. Side: 4/9 Anf\u00f8rt saksbehandlingsfeil Vestland fylkeskommune viser til at det utgj\u00f8r en saksbehandlingsfeil at de ikke ble h\u00f8rt f\u00f8r vedtak i saken ble fattet. Det fremg\u00e5r av pbl. \u00a7 19-1 siste setning at \u00ab[r]egionale og statlige myndigheter hvis saksomr\u00e5de blir direkte ber\u00f8rt, skal f\u00e5 mulighet til \u00e5 uttale seg f\u00f8r det gis dispensasjon fra planer, plankrav og forbudet i \u00a7 1-8\u00bb. Bestemmelsen inneb\u00e6rer en plikt for kommunene til \u00e5 sende dispensasjonss\u00f8knader omfattet av bestemmelsen p\u00e5 h\u00f8ring, dersom ansvarsomr\u00e5det til en regional eller statlig myndighet blir direkte ber\u00f8rt.3 Det f\u00f8lger av forarbeidene at dersom dette ikke gjennomf\u00f8res i praksis, kan vedtak om dispensasjon bli ugyldig. 4 En forutsetning for plikten etter \u00a7 19-1 er etter ordlyden at organet blir \u00abdirekte ber\u00f8rt\u00bb. Kommunen har vurdert at de ikke har brutt sin plikt, da det i saken ikke er snakk om \u00f8kt eller endret bruk av avkj\u00f8rsel. Det vises til at eiendommen skal bebygges med en enebolig, slik eiendommen var bebygd f\u00f8r brannen i 2016. Vi har ikke merknader til kommunens vurdering p\u00e5 dette punktet. Vi viser til at vi uansett er av den oppfatning at Vestland fylkeskommune har f\u00e5tt ivaretatt sine interesser gjennom klagen og klagesaksbehandlingen, slik at det uansett ikke er tale om en feil som \u00abkan ha virket bestemmende p\u00e5 vedtakets innhold\u00bb, jf. fvl. \u00a7 41. Vedtaket er f\u00f8lgelig ikke ugyldig p\u00e5 dette grunnlag. Videre mener fylkeskommunen at det utgj\u00f8r en saksbehandlingsfeil at kommunen ikke har vurdert om den gjeldende reguleringsplanen er utdatert, jf. pbl. \u00a7 12-4. Bakgrunnen for dette er at de mener at krysset mellom Kvernabekkvegen og fylkesvegen b\u00f8r utbedres f\u00f8r det blir \u00e5pnet for mer trafikk i krysset. Plan- og bygningsloven \u00a7 12-4 siste avsnitt gir kommunen en plikt til \u00e5 p\u00e5se at planen i n\u00f8dvendig utstrekning er oppdatert. Forarbeidene presiserer at vurderingen \u00abforutsette[r] samr\u00e5d med viktige sektorer om sikkerhet og beredskap, infrastruktur, natur- og kulturmilj\u00f8 m.v\u00bb. 5 Bestemmelsen gir imidlertid ikke hjemmel til \u00e5 avsl\u00e5 s\u00f8knad om tiltak. Dersom konklusjonen etter vurderingen i \u00a7 12-4 femte avsnitt er at den aktuelle planen ikke b\u00f8r v\u00e6re styrende for omr\u00e5det, er det regelen i \u00a7 13-1 om midlertidig forbud mot tiltak som er virkemiddelet kommunen har til r\u00e5dighet for \u00e5 unng\u00e5 at omr\u00e5det utvikles i tr\u00e5d med den udaterte planen. Se lovens forarbeider punkt 3.1.3: \u00abDersom konklusjonen blir at det er behov for ny planbehandling for \u00e5 etablere et nytt eller forbedret plangrunnlag f\u00f8r utbygging, kan kommunen i tilfelle benytte midlertidig forbud etter plan- og bygningsloven \u00a7 13-1\u00bb. 6 Vi er p\u00e5 bakgrunn av det ovennevnte av den oppfatning at det ikke utgj\u00f8r en saksbehandlingsfeil i den aktuelle saken at kommunen ikke har vurdert om planen er utdatert, jf. pbl. \u00a7 12-4. Dispensasjon fra regulert byggegrense En mindre del av carporten er oms\u00f8kt plasserte utenfor regulert byggegrense. I tillegg til selve carporten, er det en trapp for tilkomst til terrassetak p\u00e5 carporten som ligger utenfor byggegrensen. Tiltaket plasseres p\u00e5 det n\u00e6rmeste 1 meter fra naboeiendom, se situasjonsplan av det oms\u00f8kte tiltaket nedenfor. 3 Dette legger Sivilombudet til grunn i uttalelse SOM-2024-246. 4 Se Ot.prp. nr. 32 (2007-2008) s. 242. 5 Prop. 121 L (2013-2014) kap. 3.1.3. 6 Se Prop. 121 L (2013-2014). Side: 5/9 Sp\u00f8rsm\u00e5let i det f\u00f8lgende er om en dispensasjon fra regulert byggegrense vil f\u00f8re til at hensynene som byggegrensen skal ivareta blir \u00abvesentlig tilsidesatt\u00bb. Hensynet bak regulert byggegrense er \u00e5 styre plasseringen av tiltak. Plasseringen av byggegrensene skjer blant annet med bakgrunn i omr\u00e5dets terreng og bebyggelsesstruktur. Videre skal byggegrensen ogs\u00e5 sikre tilstrekkelig luft, lys og utsikt mellom bebyggelsene, og hindre brannspredning og un\u00f8dvendig innsyn mellom byggverk. I dette tilfellet sikrer ogs\u00e5 byggegrensen at det er en buffer mot omr\u00e5det avsatt til arealform\u00e5let \u00abfelles leke- og gr\u00f8ntareal\u00bb. Vi er enige med kommunen i at plasseringen tar hensyn til terrenget og bebyggelsesstruktur. Videre er det ogs\u00e5 god avstand til nabobebyggelsen, slik at plasseringen ikke vil ha en vesentlig p\u00e5virkning p\u00e5 forholdet til brannspredning mellom byggverk, forholdet til luft, lys og utsikt. Etableringen av carporten vil imidlertid kunne f\u00f8re til noe \u00f8kt innsyn mot naboeiendom gbnr. 90/180. Avstanden mellom carporten og eiendomsgrensen er imidlertid rundt 6 meter, som er mer enn den generelle byggegrensen mot nabo p\u00e5 fire meter i pbl. \u00a7 29-4. Vi vurderer derfor at innsynet ikke overstiger det som m\u00e5 anses p\u00e5regnelig i et boligfelt. Klagerne Jan Ove og Anita Haugstad har vist til at en dispensasjon fra byggegrensen ikke b\u00f8r tillates, da h\u00f8ydedraget i F3 skal forbli et ur\u00f8rt utsiktspunkt og i minst mulig grad opparbeides. Kommunen har tillatelsen skrevet f\u00f8lgende: \u00abTil sist vurderer vi at etableringen av aktuelle carport mv. ikke vil g\u00e5 p\u00e5 bekostning av ankomst til- og/eller bruk av felles gr\u00f8ntareal (F3). Som nevnt er minste avstand til aktuelle eiendom- og form\u00e5lsgrenser fortsatt 1 meter. Noe som betyr at tilkomst til- og vedlikehold av carport mv. kan skje p\u00e5 egen eiendom uten \u00e5 g\u00e5 p\u00e5 bekostning av fellesarealet. Men for \u00e5 bedre ivareta skille mellom privat uteplass og felles gr\u00f8ntareal, anser vi at det vil v\u00e6re behov for \u00e5 etablere et viss skille / skjerming. F\u00f8lgelig vil det m\u00e5tte settes vilk\u00e5r for dispensasjon, for \u00e5 ivareta aktuelle hensyn. Vilk\u00e5r vil m\u00e5tte gjelde krav til skillende/ skjermende beplantning etablert innenfor egen eiendom. Dette er i tr\u00e5d med lovens \u00a7 19-2, som \u00e5pner for at det kan stilles relevante vilk\u00e5r for dispensasjon\u00bb. Side: 6/9 Vi har ikke vesentlige merknader til kommunens vurdering p\u00e5 dette punktet. En dispensasjon vil ikke f\u00f8re til at selve fellesomr\u00e5det \u00abfelles leke- og gr\u00f8ntareal\u00bb bebygges. Videre skal tiltaket p\u00e5 det n\u00e6rmeste plasseres 1 meter fra nabogrensen. Vi vurderer derfor at tilgangen til omr\u00e5det heller ikke vil vanskeliggj\u00f8res. Vi legger ogs\u00e5 vekt p\u00e5 at det er stilt som vilk\u00e5r at det etableres skillende/skjermende beplanting mellom privat uteoppholdsareal p\u00e5 takterrassen p\u00e5 carporten og det felles gr\u00f8ntarealet. P\u00e5 denne m\u00e5ten blir ogs\u00e5 innsynet ned p\u00e5 fellesomr\u00e5det begrenset. Vi er p\u00e5 bakgrunn av vurderingen ovenfor av den oppfatning at en dispensasjon ikke vil f\u00f8re til at hensynene bak byggegrensen blir \u00abvesentlig tilsidesatt\u00bb. Det f\u00f8rste vilk\u00e5ret for dispensasjon er f\u00f8lgelig oppfylt. Videre m\u00e5 det v\u00e6re \u00abklart st\u00f8rre\u00bb fordeler enn ulemper ved en dispensasjon. B\u00e5de fordelene og ulempene m\u00e5 ta utgangspunkt i generelle planfaglige areal- og ressursdisponeringshensyn. En fordel med tiltaket er at tiltakshaver kan tilpasse det aktuelle tiltaket til en allerede utsprengt lomme i terrenget. Dette er en relevant fordel, da det gj\u00f8r at tiltaket tilpasser seg det n\u00e5v\u00e6rende terrenget, noe som minsker behovet for ytterligere inngrep i terrenget. P\u00e5 den andre siden vil en dispensasjon f\u00f8re til noe \u00f8kt innsyn p\u00e5 naboeiendommen, og bebyggelse tettere innp\u00e5 fellesomr\u00e5det enn det som fremg\u00e5r av reguleringsplanen. Vekten til den f\u00f8rstnevnte ulempen reduseres ved at det er tale om et boligfelt, hvor en viss grad av innsyn m\u00e5 anses p\u00e5regnelig. Til sistnevnte ulempe vil vilk\u00e5ret om etablering av beplantning medf\u00f8re at argumentet f\u00e5r begrenset vekt. Samlet sett er vi av den oppfatning at tiltaket vil medf\u00f8re \u00abklart st\u00f8rre\u00bb fordeler enn ulemper. Vi har heller ikke merknader til kommunens konkrete skj\u00f8nn om \u00e5 innvilge dispensasjon, jf. pbl. \u00a7 19-2. Atkomst og avkj\u00f8rsel Tiltaket inneb\u00e6rer \u00e5 endre p\u00e5kobling/avkj\u00f8rsel til den private veien S\u00f8re Titlestad, i henhold til illustrasjonen nedenfor. Titlestad huseierforening er hjemmelshaver til den private veien S\u00f8re Titlestad (gbnr. 90/227). Tiltakshaver \u00f8nsker \u00e5 endre p\u00e5koblingspunktet til et areal som i gjeldende reguleringsplan er avsatt til arealform\u00e5let Veg \u2013 Felles avkj\u00f8rsel. Det er dermed tale om \u00e5 stenge ned eksisterende avkj\u00f8rsel fra eiendommen S\u00f8re Titlestad 95, og koble seg p\u00e5 regulert eksisterende felles avkj\u00f8rsel som S\u00f8r Titlestad 97 ogs\u00e5 bruker. Side: 7/9 Plan- og bygningsloven \u00a7 27-4 stiller krav til sikring av atkomst. Vurderingstemaet er om vegforbindelse for den aktuelle byggetomten er tilstrekkelig \u00absikret\u00bb, jf. pbl. \u00a7 27-4. Det m\u00e5 her foretas en konkret vurdering av om vegretten/atkomsten (p\u00e5 s\u00f8knadstidspunktet) er avklart p\u00e5 en s\u00e5 betryggende m\u00e5te at det er ubetenkelig \u00e5 gi byggetillatelse. 7 I grunnbokutskriften for gbnr. 90/6 f\u00f8lger det av heftelse den 10.07.2000 at \u00ab[e]ksisterende bolig p\u00e5 bnr. 6 samt bnr. 180 under utskilling og bnr. 74 har vederlagsfri rett til \u00e5 benytte veier og vann- og kloakk\u00bb. Det er derfor ikke omtvistet at eiendommen gbnr. 90/6 har en veirett til den private veien gbnr. 90/227, slik at vegforbindelse for den aktuelle byggetomten er tilstrekkelig \u00absikret\u00bb, jf. pbl. \u00a7 27-4. Sp\u00f8rsm\u00e5let er om tiltakshaver som f\u00f8lge av dette ogs\u00e5 har rett til \u00e5 endre p\u00e5koblingspunktet for avkj\u00f8rselen. Tiltakshaver har vist til en erkl\u00e6ring fra Titlestad Huseierforening datert 14.06.2023, hvor det fremg\u00e5r at foreningen aksepterer forslag til ny avkj\u00f8rsel og vurderer det slik at denne ikke er til hinder for bruk av sti til sameiets fellesomr\u00e5det. Erkl\u00e6ringen er undertegnet av en av foreningens medlemmer. Denne erkl\u00e6ringen er lagt til grunn av kommunen i rammetillatelsen. I fagnotatet datert 08.04.2024 skriver kommunen f\u00f8lgende: \u00abDet vises videre til at eiendommen 90/227 er fraskilt fra 90/6 den 28.01.2002. Og i grunnboken til 90/6 datert 10.07.2000 st\u00e5r det blant annet at \u00ab... Eksisterende bolig p\u00e5 bnr. 6 samt bnr. 180 under utskilling og bnr. 74 har vederlagsfri rett til \u00e5 benytte veier og vann- og kloakk ...\u00bb. Ordet \u00abveier\u00bb er her benyttet i flertall, og tyder p\u00e5 at det ikke er ment at gbnr. 90/6 sin eiendom vil ha en begrensning p\u00e5 at eksisterende vei/avkj\u00f8rsel m\u00e5 benyttes\u00bb [...] Etter Bergen kommune sitt syn fremst\u00e5r det da som naturlig at gbnr. 90/6 ogs\u00e5 kan benytte \u00abfelles avkj\u00f8rsel\u00bb veien som i dag leder inn til S\u00f8re Titlestad 07, og at eiendommen sannsynligvis har rett til det\u00bb. Vi har ikke vesentlige merknader til kommunens vurdering p\u00e5 dette punktet. Vi er enige med kommunen i at heftelsen som er registrert i grunnboken tilsier at eiendom gbnr. 90/6 sin rettighet ikke er begrenset til at eksisterende vei/avkj\u00f8rsel m\u00e5 benyttes. Vi viser ogs\u00e5 til at de private veiene i sin helhet er regulert til \u00abfelles avkj\u00f8rsel\u00bb. Vi vurderer derfor at tiltakshaver ogs\u00e5 har rett til \u00e5 endre p\u00e5koblingspunktet for avkj\u00f8rselen. Vi vil derfor ikke g\u00e5 n\u00e6rmere inn p\u00e5 erkl\u00e6ringen som er avgitt p\u00e5 vegne av Titlestad Huseierforening, da det etter v\u00e5rt syn uansett ikke har avgj\u00f8rende betydning for sp\u00f8rsm\u00e5let. Vi er ogs\u00e5 enige med kommunen i at hvorvidt det kan v\u00e6re grunnlag for \u00e5 kreve at tiltakshaver skal betale vederlag for den allerede opparbeidede avkj\u00f8rselen, er et privatrettslig forhold som bygningsmyndighetene ikke skal ta stilling til, jf. pbl. \u00a7 21-6. Videre har den private veien S\u00f8re Titlestad tilkomst via den kommunale veien Kvernabekkvegen. Fylkeskommunen anf\u00f8rer at kommunen skulle ha stilt vilk\u00e5r om tiltak for oppstramming av krysset i forbindelse med rammetillatelsen. Det vises til at krysset mellom Kvernabekkvegen og fylkesvegen (Titlestadvegen) er regulert i plan fra 1999, men at det ikke er opparbeidet i samsvar med planen og 7 Se departementets tolkningsuttalelse av 19.11.2022, refnr: 20/3814-4. Side: 8/9 at krysset ikke er utformet p\u00e5 en m\u00e5te som gir god trafikksikkerhet. De er derfor av den oppfatning at krysset b\u00f8r utbedres f\u00f8r det \u00e5pnes for \u00f8kt trafikk i krysset. Det aktuelle veikrysset/avkj\u00f8rselen inng\u00e5r i reguleringsplan vedtatt 31.05.1999, se illustrasjon nedenfor. I reguleringsplanen er det mellom kj\u00f8reveien (arealform\u00e5l kj\u00f8revei) og fortauet (arealform\u00e5l gang-/sykkelvei) et omr\u00e5de som er avsatt til arealform\u00e5let annen veigrunn. Kart over omr\u00e5det i dag illustrerer at arealet avsatt til annen veigrunn utgj\u00f8r en del av kj\u00f8reveien. Vi er derfor enige med Vestland fylkeskommune i at veien ikke er opparbeidet i tr\u00e5d med reguleringsplanen. Sp\u00f8rsm\u00e5let i det f\u00f8lgende er om tiltakshaver kan p\u00e5legges \u00e5 utbedre krysset i forbindelse med tiltaket, slik at krysset blir utformet i henhold til reguleringsplanen. Det f\u00f8lger av reguleringsplanen \u00a7 4.1 at \u00ab[o]ffentlige trafikkomr\u00e5der omfatter veg, busslomme og fortau. Disse anleggene skal opparbeides til regulert standard innen boligfeltene er ferdig utbygd\u00bb. Slik vi tolker bestemmelsen oppstiller den ikke uttrykkelige krav om opparbeiding av infrastruktur ut over at nevnte anlegg skal v\u00e6re opparbeidet til regulert standard innen boligfeltene er ferdig utbygd. Vi kan ikke se at bestemmelsen i seg selv hjemler en plikt til \u00e5 opparbeide eller utbedre infrastrukturanlegg til regulert standard ved utbygging av enkelttomter. I alle tilfeller fremst\u00e5r ikke reguleringsplanomr\u00e5det \u00abferdig utbygd\u00bb. Se til eksempel S\u00f8re Titlestad 13. Videre kan en plikt til opparbeidelse av veg stilles etter pbl. \u00a7 18-1. Det f\u00f8lger av bestemmelsens f\u00f8rste ledd bokstav a at \u00abI regulert str\u00f8k kan grunn bare bebygges eller eksisterende bebyggelse utvides vesentlig eller gis en vesentlig endret bruk, eller eiendom opprettes eller endres, dersom f\u00f8lgende er oppfylt: a) Offentlig veg skal v\u00e6re opparbeidet og godkjent s\u00e5 langt den er vist i planen, fram til og langs den side av tomta hvor den har sin atkomst. Med veg forst\u00e5s kj\u00f8rebane med fortau og snuplasser, busslomme, gangvei, sykkelsti, turveg, gatetun og offentlig plass\u00bb. Bestemmelsen inneb\u00e6rer en plikt for tiltakshaver til \u00e5 opparbeide offentlig vei i regulerte str\u00f8k. Form\u00e5let med bestemmelsen er \u00e5 sikre at utbyggingsprosjekter har tilstrekkelig infrastruktur til at det konkrete tiltaket og samfunnet rundt kan fungere p\u00e5 en god m\u00e5te.8 I den aktuelle saken \u00f8nsker fylkeskommunen at tiltakshaver skal p\u00e5legges \u00e5 stramme opp krysset mellom kvernabekkvegen og 8 Se tolkningsuttalelse fra Kommunal- og distriktsdepartementet datert 24.10.2017 under pkt. 1: \u00a7\u00a7 18-3 og 18-1 - Departementet besvarer henvendelse om plan- og bygningsloven \u00a7 18-3 jf. \u00a7 18-1. Opparbeidingsplikt. Adkomst. - regjeringen.no Side: 9/9 fylkesvegen, da de er av den oppfatning at krysset ikke er utformet p\u00e5 en m\u00e5te som gir god trafikksikkerhet. Vi kan ikke se at det foreligger forhold i saken som tilsier at vegen ikke er opparbeidet i tr\u00e5d med pbl. \u00a7 18-1. Vi viser blant annet til at det er opparbeidet veg helt frem til den oms\u00f8kte eiendommen, slik at utbyggingsprosjektet har tilstrekkelig infrastruktur. Det f\u00f8lger ogs\u00e5 av vegkart at vegen i dag er overtatt av kommunen. Vi kan heller ikke se at det er forhold som fylkeskommunen har p\u00e5pekt som tilsier at vegen ikke er opparbeidet i tr\u00e5d med \u00a7 18-1. Vi viser likevel til at opparbeidingsplikten i noen tilfeller kan v\u00e6re aktuelt der et hus har brent ned og skal gjenoppbygges, eller ved riving og gjenoppbygning.9 P\u00e5 bakgrunn av det ovennevnte, er vi likevel av den oppfatning at plikten ikke aktualiseres i det konkrete tilfellet. Vi vurderer derfor at tiltakshaver ikke kan p\u00e5legges en opparbeidelsesplikt etter pbl. \u00a7 18-1 for \u00e5 stramme opp det aktuelle krysset. Som f\u00f8lge av det ovennevnte, er vi av den oppfatning at det ikke er hjemmel for \u00e5 kreve at tiltakshaver utbedrer krysset i forbindelse med oppf\u00f8ringen av tiltaket. Oppsummering Klagene har ikke f\u00f8rt frem. Vi stadfester Bergen kommunes vedtak datert 19.02.2024. V\u00e5rt vedtak er endelig og kan ikke p\u00e5klages, jf. forvaltningsloven \u00a7 28 tredje avsnitt. Med hilsen Stine Ross Ids\u00f8 Hilde \u00d8ye seniorr\u00e5dgiver r\u00e5dgiver Dokumentet er elektronisk godkjent Kopi til: Bergen kommune Postboks 7700 5020 BERGEN ABO PLAN & ARKITEKTUR AS Postboks 291 5203 OS BYGG OG SNEKKERMESTER BIRGER MORST\u00d8L AS Titlestadvegen 222 5243 FANA Mottakerliste: TITLESTADPARKEN HUSEIERFORENING c/o Kurt Karadas S\u00f8re 5243 FANA Titlestad 45D Jan Ove Haugstad S\u00f8re Titlestad 113 5243 Fana Tormod Heldal S\u00f8re Titlestad 97 5243 Fana VESTLAND FYLKESKOMMUNE Postboks 7900 5020 BERGEN INFRASTRUKTUR OG VEG 9 Se n\u00e6rmere om dette i rundskriv H-1/06, som gir en samlet fremstilling av opparbeidingsreglene i plan- og bygningsloven av 1985 \u00a7 67. "
}