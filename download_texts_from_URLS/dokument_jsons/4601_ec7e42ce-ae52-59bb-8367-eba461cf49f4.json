{
  "dokument_id": "ec7e42ce-ae52-59bb-8367-eba461cf49f4",
  "doc_type": "case_presentation",
  "kommune": 4601,
  "tittel": "Utredning av hundeparker i Bergen kommune",
  "url": "https://bergen.kommune.no/politikere-utvalg/api/fil/bk360/9172105/Framstilling-Utredning-av-hundeparker-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2021/44775-10 Utredning av hundeparker i Bergen kommune Hva saken gjelder: Saken gjelder prinsipper og kriterier for kommunens videre arbeid med \u00e5 etablere hundeparker, eller andre l\u00f8sninger for lufting av hund uten b\u00e5nd, p\u00e5 egnede arealer i Bergens bydeler. Vedlagt fagnotat av 21.09.2023 viser til tidligere fagnotat av 25.05.2022 om hundeparker i Bergen, og inneholder ogs\u00e5 de mest relevante elementer fra dette. Denne bystyresaken bygger p\u00e5 fagnotat og utredning av 2023, som er vedlagt saken. Arbeidet med hundeparker er forankret i merknad vedtatt i sak 386/21 i m\u00f8te 15.12.2021 i Bergen bystyre. \u00abMerknad 1: Bystyret ber byr\u00e5det om \u00e5 legge frem en sak som ser p\u00e5 mulighetene for \u00e5 etablere hundeparker i alle bydeler, der hunder kan l\u00f8pe fritt.\u00bb I denne saken presenteres en vurdering av behovet og mulighetene for \u00e5 etablere hundeparker i bydelene. Utredningen, som saken bygger p\u00e5, har: - vurdert behovet for hundeparker i hver bydel - hatt en kvalitativ og overordnet tiln\u00e6rming, med vurderinger av b\u00e5de byutviklings- og dyrevelferdsperspektiv - vurdert hva som kan v\u00e6re utfordrende med \u00e5 etablere hundeparker - vurdert etablering av hundeparker opp mot Gr\u00f8nn strategi og Naturstrategien Det \u00e5 etablere hundepark i en bykommune er ikke uten utfordringer. \u00c5 finne egnede areal til hundeparker er krevende, og det vil som regel v\u00e6re behov for kompromisser mellom en rekke ulike hensyn og interesser. For \u00e5 f\u00e5 et rammeverk for arbeidet har fagetaten utarbeidet et sett med prinsipper for etablering av hundeparker i bydelene, og et sett med kriterier som er til hjelp i en helhetlig vurdering av hvordan en konkret lokasjon vil egne seg som hundepark. Prinsippene og kriteriesettet blir lagt frem i denne saken. Behovet for etablering av nye hundeparker er vurdert som st\u00f8rst i bydeler med h\u00f8yest befolkningstetthet, og der det ikke finnes hundepark i dag. Med bakgrunn i dette er anbefalingene at: - bydelen Bergenhus blir h\u00f8yest prioritert. Her er det behov for hundepark, eller en annen l\u00f8sning for lufting av hund uten b\u00e5nd. - de resterende bydelene uten hundepark blir middels prioritert. Dette gjelder Fyllingsdalen, Ytrebygda, Fana og Arna. - bydelene som har hundepark i dag; Laksev\u00e5g, \u00c5rstad og \u00c5sane, blir lavt prioritert i det videre arbeidet med etablering av nye hundeparker. 1 Fagetatens vurdering og anbefaling: En hundepark er her definert som et avgrenset og som regel inngjerdet omr\u00e5de, der hunder kan bevege seg fritt sammen med andre hunder. St\u00f8rrelsen og utforming av anleggene kan variere. I hundeparker gjelder ikke bestemmelsene om b\u00e5ndtvang. Tilbudet er gratis for alle hundeeiere. Det er b\u00e5de fordeler og ulemper med \u00e5 etablere hundeparker. I et dyrevelferdsperspektiv kan egne friomr\u00e5der for hund v\u00e6re viktig for hundenes rekreasjon, frilek og sosialisering. For hundeeierne kan det v\u00e6re positivt \u00e5 gi hundene gleden av \u00e5 l\u00f8pe fritt, og selv f\u00e5 mulighet til \u00e5 sosialisere med andre hundeeiere. For folk som er redd for hunder kan det v\u00e6re positivt at hundelufting skjer i et avgrenset og inngjerdet omr\u00e5de. P\u00e5 den negative siden kan lufting av hund i hundepark ogs\u00e5 v\u00e6re risikofylt, med tanke p\u00e5 sykdomssmitte, skader og sl\u00e5sskamper. I et byutviklingsperspektiv er det flere ulemper og utfordringer med \u00e5 etablere hundeparker. Bergen er en kommune med mange innbyggere, mange ulike arealbehov og stort arealpress. Etablering av hundeparker ekskluderer gjerne annen rekreasjonsbruk \u2013 omr\u00e5det som blir avsatt til hundepark vil trolig ikke bli brukt av andre grupper enn hundeeiere og deres hunder. Vurdering av behov for hundeparker i bydelene Fagetaten har vurdert behovene i hver bydel ut ifra et overordnet byutviklings- og dyrevelferdsperspektiv. F\u00f8lgende faktorer er lagt til grunn for behovsvurderingen: - befolkningstetthet - tilgang til gr\u00f8nt- og frilufts areal i n\u00e6rmilj\u00f8et - eksisterende hundeparker - regler for b\u00e5ndtvang Fagetaten anbefaler at etablering av hundeparker i bydelene blir prioritert p\u00e5 f\u00f8lgende vis: H\u00f8yt prioritert: Bergenhus Bydelen har ikke hundepark, og har langt strengere regler for b\u00e5ndtvang enn i de andre bydelene. Middels prioritert: Fyllingsdalen, Ytrebygda, Fana og Arna. Bydelene har ikke hundeparker i dag. Lavt prioritert: Laksev\u00e5g, \u00c5rstad og \u00c5sane. Bydelene har hundeparker i dag. Fagetaten har ogs\u00e5 gjort en vurdering av aktuelle omr\u00e5der for hvor hundeparker kan lokaliseres i bydelene (kap. 6.2 i vedlagt fagnotat). I et eventuelt videre arbeid b\u00f8r det gj\u00f8res en detaljert vurdering av de aktuelle omr\u00e5dene ut ifra utarbeidede prinsipper og kriterier (se saksfremstillingen under). Unntaket er Bergenhus bydel. Her vil det v\u00e6re vanskelig \u00e5 finne arealer som oppfyller kriteriesettet for etablering av hundepark. Alternative l\u00f8sninger for lufting av hund uten b\u00e5nd b\u00f8r da vurderes. Fagetatens anbefalinger - Fagetaten anbefaler at prinsipper og kriteriesett, legges til grunn for Bergen kommunes videre arbeid med etablering av hundeparker. 2 - M\u00e5lene i Naturstrategi og Gr\u00f8nn strategi m\u00e5 legges til grunn for kommunens videre arbeid med hundeparker og andre l\u00f8sninger for lufting av hund uten b\u00e5nd. - I et eventuelt videre arbeid med etablering av hundeparker eller alternative l\u00f8sninger for lufting av hund, b\u00f8r en f\u00f8rst etablere et tilbud i Bergenhus bydel, deretter i bydelene med middels prioritet (Fyllingsdalen, Ytrebygda, Fana og Arna). - I Bergenhus bydel vil det v\u00e6re vanskelig \u00e5 finne arealer som oppfyller kriteriesettet for etablering av hundepark. Alternative l\u00f8sninger for lufting av hund uten b\u00e5nd skal da vurderes. \u00d8konomiske konsekvenser: Denne saken er ikke et gjennomf\u00f8ringsvedtak, og etablering av nye hundeparker er ikke kostnadsregnet p\u00e5 n\u00e5v\u00e6rende tidspunkt. Arbeidet med \u00e5 etablere hundeparker vil ha \u00f8konomiske konsekvenser, i form av b\u00e5de investerings- og driftskostnader. Hundeparken ved L\u00f8vstien er den hundeparken i Bergen som er av nyest dato. Til dette prosjektet er det bokf\u00f8rt kostnader p\u00e5 2 millioner (planlegging og bygging). Tilsvarende hundeparker andre steder kan blir dyrere eller rimeligere, da det er mange faktorer som spiller inn p\u00e5 kostnadsniv\u00e5et. Tiltak knyttet til etablering av nye hundeparker, som krever finansiering ut over eksisterende rammer, m\u00e5 s\u00f8kes innarbeidet ved framtidige rulleringer av kommunens handlings- og \u00f8konomiplan. Byr\u00e5dets vurdering og anbefaling/konklusjon: Bergen kommune f\u00e5r jevnlig foresp\u00f8rsler om \u00e5 etablere flere hundeparker rundt om i bydelene. Byr\u00e5det er positiv til at det etableres flere hundeparker eller andre typer friomr\u00e5der der hunder kan l\u00f8pe fritt, uten b\u00e5nd. Ved riktig bruk er dette god dyrevelferd. Det kan ogs\u00e5 v\u00e6re med p\u00e5 \u00e5 dempe friksjon mellom sinte eller utrygge innbyggere uten hund, og frustrerte hundeeiere som slipper hundene l\u00f8s p\u00e5 uegnede steder, fordi man \u00f8nsker \u00e5 gj\u00f8re det beste for hundene. Likevel er det mange hensyn som m\u00e5 tas ved etablering av offentlige hundeparker. En av utfordringene er \u00e5 forbedre tilbudet for rekreasjon og fri lek for hunder i tett by, uten \u00e5 hindre tryggheten og friheten til andre brukere av uteomr\u00e5dene i byen. Det er krevende \u00e5 finne egnet areal til en hundepark. D\u00e5rlige l\u00f8sninger knyttet til lokalisering eller utforming blir fort en kjerne til konflikt i n\u00e6rmilj\u00f8et. I en bykommune er det s\u00e6rlig n\u00f8dvendig med gjennomtenkte l\u00f8sninger for \u00e5 kunne m\u00f8te innbyggernes ulike behov og \u00f8nsker - som ofte konkurrerer om de samme arealene. Det er derfor positivt at kommunen n\u00e5 f\u00e5r et rammeverk for en helhetlig vurdering av hvilke lokaliteter som egner seg til hundeparker. Byr\u00e5det mener videre at prinsippene og kriteriesettet skal v\u00e6re til hjelp for \u00e5 finne egnede lokaliteter \u2013 de skal ikke v\u00e6re til hinder for \u00e5 etablere hundeparker i de prioriterte bydelene. Dette inneb\u00e6rer at kriteriesettet ikke kan sees p\u00e5 som absolutte kriterier, men som retningslinjer for \u00e5 gj\u00f8re en helhetlig vurdering av mulige arealer. Vurderingen av behovet for hundepark p\u00e5 bydelsniv\u00e5 viser at det er spesielt utfordrende \u00e5 finne egnede steder for \u00e5 slippe hunder fri i og n\u00e6r urbane omr\u00e5der. Det \u00e5 etablere hundeparker innenfor gr\u00f8ntstruktur i allerede urbaniserte omr\u00e5der, vil redusere natur- og rekreasjonskvaliteten i disse omr\u00e5dene. Dette gjelder i flere bydeler, og da s\u00e6rlig i Bergenhus bydel. Samtidig er det gjerne i tettbygde omr\u00e5der at behovet for hundeparker er st\u00f8rst. Byr\u00e5det oppfordrer derfor til at det vurderes alternative l\u00f8sninger for lufting av hund uten b\u00e5nd i tettbygde sentrums- og sentrumsn\u00e6re omr\u00e5der. 3 Byr\u00e5det mener at fagetaten har levert en godt utarbeidet utredning, som tar for seg mange aspekter ved etablering av nye hundeparker. Saken vil danne grunnlag for kommunens videre arbeid med hundeparker i bydelene. Begrunnelse for framleggelse til bystyret: Saken er forankret i merknad vedtatt i sak 386/21 i m\u00f8te 15.12.2021 i Bergen bystyre. \u00abMerknad 1: Bystyret ber byr\u00e5det om \u00e5 legge frem en sak som ser p\u00e5 mulighetene for \u00e5 etablere hundeparker i alle bydeler, der hunder kan l\u00f8pe fritt.\u00bb Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar at prinsipper, kriterier og anbefalinger som er utarbeidet i denne saken skal ligge til grunn for vurderinger av konkrete lokaliseringer av hundeparker eller tilsvarende tilbud. 2. Saken danner grunnlag for kommunens videre arbeid med \u00e5 etablere hundeparker, eller andre l\u00f8sninger for lufting av hund uten b\u00e5nd. Tiltak som inneb\u00e6rer behov for \u00f8kte bevilgninger over drifts- eller investeringsbudsjettet, vurderes i forbindelse med \u00e5rlig rullering av kommunens handlings- og \u00f8konomiplan. Dato: 5. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat - utredning av hundeparker i Bergen kommune 4 Saksframlegg: En hundepark er her definert som et avgrenset og som regel inngjerdet omr\u00e5de, der hunder kan bevege seg fritt sammen med andre hunder. St\u00f8rrelsen og utforming av anleggene kan variere. I hundeparker gjelder ikke bestemmelsene om b\u00e5ndtvang. Tilbudet er gratis for alle hundeeiere. Det er b\u00e5de fordeler og ulemper med \u00e5 etablere hundeparker, b\u00e5de i byutviklings- og dyrevelferdsperspektiv. Fordeler og utfordringer med hundeparker i et dyrevelferdsperspektiv For hunder og hundeeiere kan det v\u00e6re positivt \u00e5 ha tilgang til en hundepark, med mulighet for aktivisering og sosialisering. Hunden kan l\u00f8pe fritt og sosialisere med andre dyr, og hundeeier kan sosialisere med andre hundeeiere. Det er ikke tvil om at hunder trenger fri lek, utfoldelse og at de har behov for \u00e5 l\u00f8pe fritt. Egne friomr\u00e5der for hund kan v\u00e6re et viktig innslag for \u00e5 legge til rette for at hundene har det best mulig. I store omr\u00e5der i Bergen kommune er det b\u00e5ndtvang hele \u00e5ret, i tillegg til den generelle b\u00e5ndtvangen i hele landet i perioden 1. april til 20. august. I Bergenhus er det strengere regler for b\u00e5ndtvang enn i de andre bydelene. Selv om hundeparker kan v\u00e6re positivt for hundevelferden, kan lufting av hund i en hundepark ogs\u00e5 v\u00e6re risikofylt. Hunder kan till\u00e6re seg uvaner fra andre hunder, og det er fare for skader og sl\u00e5sskamper. Med andre ord passer ikke hundeparker for alle hunder. Mange hunder samlet p\u00e5 et lite omr\u00e5de medf\u00f8rer ogs\u00e5 risiko for smitte og sykdom. Nylig ble for eksempel bakteriesykdommen leptospirose oppdaget hos en hund i Bergen. Leptospirose er vanlig rundt Middelhavet, men forel\u00f8pig relativt sjelden i Norge. Leptospirose kan i verste fall v\u00e6re d\u00f8delig. Behov for og utfordringer med hundeparker i et byutviklingsperspektiv Hundeparker er et tilbud for rekreasjon og fri lek for hunder i tett by, og de gir befolkningen bedre muligheter for \u00e5 lufte hundene. I en tett by med arealpress kan det likevel v\u00e6re en ulempe \u00e5 reservere areal til kun \u00e9n brukergruppe. Arealbehovene er mange, og hundeparker ekskluderer gjerne annen rekreasjonsbruk. For eksempel kan folk som er redd for hund f\u00f8le seg utrygg n\u00e5r de g\u00e5r gjennom en hundepark, og omr\u00e5det vil trolig ikke bli brukt av andre grupper enn hundeeiere. Hundeparker b\u00f8r derfor ikke etableres i omr\u00e5der hvor det ikke er tilstrekkelig areal for andre rekreasjonsformer utenfor hundeparken. Eventuelt b\u00f8r man tilrettelegge p\u00e5 en m\u00e5te som inviterer til delt bruk. Samtidig opplever mange utrygghet i n\u00e6rheten av l\u00f8se hunder. Dersom et gr\u00f8ntomr\u00e5de/park blir brukt til lufting av hund uten bruk av b\u00e5nd, kan dette gj\u00f8re at turg\u00e5ere og folk uten hund unng\u00e5r \u00e5 bruke dette omr\u00e5det. Egne, dediserte hundeparker kan derfor v\u00e6re \u00f8nskelig ogs\u00e5 for folk uten hund. Andre utfordringer med hundeparker Etablering av hundeparker kan v\u00e6re konfliktfylt, med interessekonflikter mellom ulike brukergrupper og hensyn. Det vil ogs\u00e5 v\u00e6re st\u00f8y fra hundeparken, der mange firbeinte samles. Etablering av hundeparker medf\u00f8rer ogs\u00e5 kostnader til etablering, drift og forvaltning. Erfaringsmessig genererer etablerte hundeparker mange henvendelser til kommunen. Eksempler er sp\u00f8rsm\u00e5l om regulering av bruk, ansvar for at dyr blir skadet av andre dyr, eller \u00f8nsker om bedre tilrettelegging i form av gapahuk, benker og parkeringsplasser. 5 Vurdering av behov for hundeparker i bydelene Bergen kommune f\u00e5r jevnlig henvendelser om etablering av flere hundeparker. Disse henvendelsene er ofte basert p\u00e5 enkeltpersoners behov, og det kan v\u00e6re vanskelig \u00e5 vurdere tiltakets nytteverdi for hundeeiere generelt. I fagnotatet, som er vedlagt saken, er behovene i hver bydel vurdert ut ifra et overordnet byutviklings- og dyrevelferdsperspektiv. Utgangspunktet for vurdering av behovet er hvilke eksisterende muligheter for hundelufting som finnes i de ulike bydelene. F\u00f8lgende faktorer er lagt til grunn for behovsvurderingen: - befolkningstetthet - tilgang til gr\u00f8nt- og frilufts areal i n\u00e6rmilj\u00f8et - eksisterende hundeparker - regler for b\u00e5ndtvang Tabellen under oppsummerer vurderingene som er gjort. En mer detaljert gjennomgang finnes i vedlegget \u00abFagnotat - utredning av hundeparker i Bergen kommune\u00bb. 6 Fagetatens anbefalinger for videre arbeid med etablering av hundeparker Prioritering av nye hundeparker: Generelt sett har store deler av befolkningen god tilgang til hundelufting i gr\u00f8nt- og friluftsomr\u00e5der i utmark og annen gr\u00f8ntstruktur i hele Bergen kommune, selv om det er variasjoner mellom bydelene. Det er ogs\u00e5 variasjoner i regler for b\u00e5ndtvang. Dersom det skal etableres flere hundeparker i Bergen anbefaler fagetaten en prioritering av bydelene som: - er tettest befolket - har lite tilgang p\u00e5 lokale gr\u00f8nt- og friluftsareal - har b\u00e5ndtvang hele \u00e5ret - som ikke har en hundepark per i dag 7 Fagetaten anbefaler derfor at etablering av hundeparker i bydelene blir prioritert p\u00e5 f\u00f8lgende vis: H\u00f8yt prioritert: Bergenhus Bydelen har ikke hundepark, og har langt strengere regler for b\u00e5ndtvang enn i de andre bydelene. Middels prioritert: Fyllingsdalen, Ytrebygda, Fana og Arna. Bydelene har ikke hundeparker i dag. Lavt prioritert: Laksev\u00e5g, \u00c5rstad og \u00c5sane. Bydelene har hundeparker i dag. Fagetaten har gjort en vurdering av aktuelle omr\u00e5der for hvor hundeparker kan lokaliseres i bydelene (kap. 6,2 i vedlagt fagnotat). I et eventuelt videre arbeid b\u00f8r det gj\u00f8res en detaljert vurdering av de aktuelle omr\u00e5dene ut ifra utarbeidede prinsipper og kriterier, som etterf\u00f8lger under. Unntaket er Bergenhus bydel. Her vil det v\u00e6re vanskelig \u00e5 finne arealer som oppfyller kriteriesettet for etablering av hundepark. Alternative l\u00f8sninger for lufting av hund uten b\u00e5nd b\u00f8r da vurderes. Anbefalte prinsipper for etablering av nye hundeparker: Fagetaten anbefaler at f\u00f8lgende prinsipper blir lagt til grunn i arbeidet med \u00e5 etablere hundeparker i Bergens bydeler: - Hundeparker m\u00e5 etableres p\u00e5 omr\u00e5der som er egnet for dette, og helst p\u00e5 allerede utbygd areal eller i transformasjonsomr\u00e5der. - Hundeparker b\u00f8r etableres n\u00e6r der folk bor, slik at s\u00e5 mange som mulig har tilgang. - I bydeler som har lav tilgang p\u00e5 gr\u00f8nt- og friluftsareal, b\u00f8r hundeparker etableres p\u00e5 arealer som ikke reduserer tilgangen til gr\u00f8ntstrukturen i bydelen. Eventuelt b\u00f8r det tilrettelegges p\u00e5 en m\u00e5te som inviterer til sambruk. - I fortettings- og transformasjonsomr\u00e5der b\u00f8r avsetting av arealer til hundeparker vurderes i reguleringsplanarbeidet. - Nye hundeparker m\u00e5 ha gjennomtenkte l\u00f8sninger for \u00e5 kunne m\u00f8te ulike behov, funksjoner og brukergrupper. - Bygging og drift av hundeparker m\u00e5 gj\u00f8res p\u00e5 en milj\u00f8vennlig m\u00e5te. - Naturbaserte l\u00f8sninger b\u00f8r vurderes, slik at hundeparkomr\u00e5det ogs\u00e5 h\u00e5ndterer overvann. Kriteriesett for vurdering av konkrete arealer til hundeparker \u00c5 finne egnet areal til en hundepark er krevende. Etablering av offentlige hundeparker er blant annet avhengig av nok plass, riktig lokalisering - spesielt med hensyn til st\u00f8y, universell tilkomst, tilkomst for drift og vedlikehold, samt topografi. Fagetaten har utarbeidet et sett med kriterier, som vil v\u00e6re til hjelp for \u00e5 vurdere konkrete lokasjoner. Det er ikke sikkert at et areal vil oppfylle alle kriteriene, og det vil gjerne v\u00e6re behov for kompromisser mellom en rekke ulike hensyn. Som et utgangspunkt skal likevel alle konkrete lokasjoner vurderes opp mot f\u00f8lgende kriteriesett: Arealst\u00f8rrelse - Et viktig kriterium for en velfungerende hundepark er st\u00f8rrelsen. Erfaringer fra eksisterende hundeparker er at minimum 500-600 m2 kan fungere, og b\u00f8r v\u00e6re retningsgivende for nye hundeparker i omr\u00e5der med sterkt arealpress. For hundeparker i ytre fortettingssone eller i mer perifere omr\u00e5der b\u00f8r arealet v\u00e6re st\u00f8rre. Dette for \u00e5 ogs\u00e5 kunne gi tilbud til st\u00f8rre hunderaser. 8 Lokalisering - En hundepark blir gjerne brukt i sammenheng med luftetur av hund. Parken b\u00f8r derfor ideelt sett v\u00e6re i tilknytning til et friluftsomr\u00e5de eller koblet til tur- og gangveinettet. Hundeparker kan med fordel etableres i mindre attraktive, og lite brukte deler av eksisterende parker eller friluftsomr\u00e5der. - Ikke for tett p\u00e5 bosetning, skoler, barnehager og lekeplasser. Det m\u00e5 regnes med potensielle konflikter mellom ulike brukere av omr\u00e5det. Det vil ogs\u00e5 v\u00e6re st\u00f8y fra hundeparken, der mange firbeinte samles, og en hundepark b\u00f8r derfor ikke ligge for n\u00e6rt bosetninger, alternativt b\u00f8r mulighet for st\u00f8ytiltak vurderes. Tilkomst/tilrettelegging universell utforming. - Tilkomst og inngang anbefales \u00e5 v\u00e6re universelt utformet, selv om en ikke klarer \u00e5 tilrettelegge hele arealet universelt. Dersom parken ikke er koblet til universelt utformet tilkomst via gangnett, b\u00f8r det etableres HC-parkering. - N\u00e6r sentrumsomr\u00e5der eller i omr\u00e5de med god kollektivdekning. Topografi og vegetasjon - Ikke for bratt terreng, men gjerne kupert og variert. Det er en fordel om omr\u00e5det har en naturlig, topografisk innramming, som gir en god og avskjermet avgrensing. - Ikke for bl\u00f8tt eller myrete terreng. Bruken av omr\u00e5det vil bli intensiv, og underlaget vil fort bli gj\u00f8rmete og slitt. Alternativt m\u00e5 det vurderes relevante tiltak for \u00e5 kompensere for dette (drenering). Bekker eller andre overvannselement kan p\u00e5 den andre siden bidra til \u00e5 heve kvaliteten. Biologisk mangfold - Dyr og planter som er i omr\u00e5det vil i stor grad bli fortrengt eller tr\u00e5kket ned. F\u00f8r etablering av hundeparker m\u00e5 det gj\u00f8res en kartlegging og vurdering av eksisterende biologisk mangfold. Dersom arealet innehar s\u00e6rlige naturverdier, anbefales det ikke etablert hundepark der. - Eksisterende bekker eller dammer kan som nevnt heve kvaliteten p\u00e5 omr\u00e5det. Dette m\u00e5 imidlertid ses i sammenheng med behovet for vern av biologisk mangfold. Store veletablerte tr\u00e6r vil trolig t\u00e5le den intensive bruken av omr\u00e5det og kan med fordel v\u00e6re en del av parken. Midlertidig tiltak i transformasjonsomr\u00e5de - Etablering av mindre hundeparker er ett relativt rimelig tiltak og kan v\u00e6re et tiltak for \u00e5 skape liv og kjennskap til transformasjonsomr\u00e5der i byen. En m\u00e5 imidlertid anta at det gjennom bruk av midlertidig areal skapes en forventning om et permanent tilbud p\u00e5 sikt. Eiendomsstatus - Tilrettelegging av hundepark p\u00e5 areal som ikke er hjemlet av Bergen kommune, vil kreve egen avtale om bruk og eventuell \u00f8konomisk kompensasjon. Alternativt kan det vurderes \u00e5 erverve arealet. Reguleringsstatus \u2013 arealform\u00e5l - Hundeparker anbefales lagt til areal der reguleringsstatus muliggj\u00f8r/tillater slik bruk. - Omregulering anbefales ikke, da dette er b\u00e5de tid- og ressurskrevende. Tiltak over byfjellsgrensen vil normalt ogs\u00e5 kreve behandling i bystyret. Alternative l\u00f8sninger for hundelufting: S\u00e6rlig i Bergenhus bydel og i sentrumsn\u00e6re omr\u00e5der i andre bydeler, vil det kunne v\u00e6re vanskelig \u00e5 finne arealer som oppfyller kriteriesettet for etablering av hundepark. Alternative l\u00f8sninger for lufting av hund uten b\u00e5nd skal da vurderes. L\u00f8sninger som kan vurderes og testes ut er blant annet: 9 - Sm\u00e5 hundeparker - Skilting og regulering av bruk, for bedre sambruk mellom ulike brukerinteresser: o Benytte lokal forskrift til hundeloven for \u00e5 opprette omr\u00e5der hvor hunder kan slippes fri til trening, lufting og dressur, uavhengig av gjeldende b\u00e5ndtvangbestemmelser o Skilting om tillatt hundelufting uten b\u00e5nd i omr\u00e5der som ikke prim\u00e6rt er til hundelufting, men som likevel blir benyttet til dette. Eksempelvis: \u25aa I alle offentlige parker utenfor Sentrumssonen er det i dag tillatt \u00e5 lufte hunden sin uten b\u00e5nd f\u00f8r kl. 0730 og etter kl. 2000. \u25aa Andre friluftsomr\u00e5der. Hundelufting uten b\u00e5nd kan eksempelvis v\u00e6re tillatt p\u00e5 visse tidspunkt, visse ukedager og/eller \u00e5rstider 10 "
}