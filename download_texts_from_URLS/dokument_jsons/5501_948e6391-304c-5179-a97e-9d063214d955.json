{
  "dokument_id": "948e6391-304c-5179-a97e-9d063214d955",
  "doc_type": "case_attachment",
  "kommune": 5501,
  "tittel": "H\u00f8ringssvar N\u00e6ringsforeningen i Troms\u00f8regionen",
  "url": "https://innsyn.tromso.kommune.no/application/getMoteDokument?dokid=2001731730",
  "tekst": "Troms\u00f8 kommune (innsendt elektronisk p\u00e5 nett) 12.04.24 H\u00f8ringssvar retningslinjer for servering-, tobakk- og alkoholh\u00e5ndtering N\u00e6ringsforeningen i Troms\u00f8regionen (NFTR) takker for muligheten til \u00e5 gi v\u00e5rt tilsvar p\u00e5 Troms\u00f8 kommunes forslag om nye retningslinjer for servering-, tobakk- og alkoholservering i bevillingsperioden 2024-2028. NFTR representerer 692 medlemsbedrifter p\u00e5 tvers av hele Troms\u00f8regionen. Det er med stor glede vi opplever at n\u00e6ringslivets \u00f8nsker om fast utvidet \u00e5pningstid til kl 03.00 p\u00e5 2. juledag er h\u00f8rt. Dette vil gi en bedre flyt for \u00e5 f\u00e5 gjestene trygt og godt hjem, da avreisetidspunkt vil fordeles over st\u00f8rre tidsrom. Vi leser ogs\u00e5 med glede at Troms\u00f8 Lufthavn ogs\u00e5 f\u00e5r bedre vilk\u00e5r for sin drift og at dette blir likt med resten av landets flyplasser. Rammer for skjenkebevilling 6.7 Skjenkebevilling til serveringssteder som ligger i kj\u00f8pesenter Under den foreg\u00e5ende bevillingsperioden ble det tillat \u00e5 gi skjenkebevilling p\u00e5 serveringssteder i kj\u00f8pesentre i Troms\u00f8. Dette er et positivt steg for byen v\u00e5r, selv om tillatelsen kun var begrenset til servering av \u00f8l og vin, og det var et krav om en egen, utvendig inngang til serveringsstedene. Basert p\u00e5 erfaring i de siste \u00e5rene, mener vi det er p\u00e5 tide \u00e5 revurdere disse to begrensningene. Krav om egen utvendig inngang Kravet med egen inngang er s\u00e6regent for Troms\u00f8 og fremst\u00e5r som ulogisk og byr\u00e5kratisk. Det f\u00f8rer til at attraktive nye leietakere dropper Troms\u00f8 for etablering, og gir betydelige merkostnader p\u00e5 ombygninger for g\u00e5rdeiere i Troms\u00f8. Det er flere forhold som gj\u00f8r dette uforholdsmessig krevende: 1. Dagens kj\u00f8pesenterbygg er ikke n\u00f8dvendigvis konstruert for \u00e5 ta hull for utvendige d\u00f8rer. 2. Legger begrensninger p\u00e5 lokaliteten til skjenkestedet til kun f\u00f8rste etasje og da langs en yttervegg. 3. P\u00e5f\u00f8rer g\u00e5rdeier betydelige kostnader for \u00e5 tilrettelegge for et serveringssted. 4. Gj\u00f8r Troms\u00f8 mindre aktuell pga mer krevende forhold for nye etableringer pga store tilpasninger. 5. Dette er ikke likebehandling for n\u00e6ringsdrivende i Norge da dette ikke gjelder i andre kommuner vi har v\u00e6rt i dialog med. \u00c5pning for gruppe 3 Klientellet p\u00e5 serveringsstedene p\u00e5 kj\u00f8pesentra har fokus p\u00e5 \u00e5 nyte et godt m\u00e5ltid i forbindelse med annen aktivitet p\u00e5 kj\u00f8pesentret. Det er sv\u00e6rt f\u00e5 om noen som kommer kun for \u00e5 nyte alkohol. Salgstallene viser at alkoholserveringen er lav sammenlignet med resten av serveringen, noe som ogs\u00e5 styrker p\u00e5standen om at alkoholen ikke st\u00e5r i sentrum for bes\u00f8ket. I forbindelse med tillatelse for skjenking p\u00e5 kj\u00f8pesenter, ble det tillatt med gruppe 1 og 2, noe som var en sterk seier for n\u00e6ringen. Mangelen p\u00e5 tillatelse for gruppe 3 er fortsatt en hemmer for utviklingen av n\u00e6ringen. I tillegg er dette til hinder for etableringer av nye akt\u00f8rer. Dette gjelder s\u00e6rlig nasjonale og internasjonale akt\u00f8rer som har en veldig tydelig profil og konsept som er godt etablert i markedet. Det er flere forhold som gj\u00f8r dette punktet uforholdsmessig krevende: 1. Utfordrer serveringsstedene til \u00e5 vike fra eget konsept og profil for \u00e5 etablere seg i Troms\u00f8 p\u00e5 et kj\u00f8pesenter. Dette er ikke f\u00f8rst og fremst prisen for tilpasning av meny etc som er krevende, men det \u00e5 ikke kunne ha samme utvalg og meny som er i tr\u00e5d med eget konsept. 2. Krav om likebehandling er utfordrende all den tid serveringsstedene ikke opplever samme rammebetingelser i ulike kommuner. Erfaring fra andre tilsvarende kj\u00f8pesenter i andre kommuner viser at det ikke er et st\u00f8rre problem med beruselse for de serveringsstedene som har servering i gruppe 3. Det er heller ingen grunn til \u00e5 anta at dette ikke vil gjelde i Troms\u00f8 ogs\u00e5. Vi har v\u00e6rt i dialog med serveringssteder p\u00e5 kj\u00f8pesentra og samtlige rapporterer om sv\u00e6rt f\u00e5 rusbortvisninger. Det eneste som er kommet fram er to episoder der en gjest m\u00e5tte bortvises, men i begge tilfeller antas det en annen type rus en alkohol som problem. 6.2 Alkoholfrie soner Troms\u00f8 alpinpark Troms\u00f8 alpinpark har uttrykt bekymringer knyttet til utfordringene med skjenkebevilling i \u00e5pningstidene. De understreker at det ikke er noen iboende konflikt mellom skikj\u00f8ring og moderat alkoholservering. De p\u00e5peker at de som kommer synlig beruset til omr\u00e5det vil blir bortvist. Parken understreker viktigheten av \u00e5 im\u00f8tekomme bes\u00f8kendes behov ved \u00e5 tilby et bredt utvalg av mat og drikke. Dette gjelder s\u00e6rlig for gjester som har fullf\u00f8rt sine aktiviteter og \u00f8nsker \u00e5 nyte et m\u00e5ltid med drikke p\u00e5 parkens serveringssteder. De mener det fremst\u00e5r som uforst\u00e5elig at det i n\u00e5v\u00e6rende retningslinjer er slike begrensninger. Alkoholforbruk i skianlegg er vanlig i resten av Norge og internasjonalt. De understreker at det ikke er snakk om \u00e5 legge til rette for st\u00f8rre fester med h\u00f8yt forbruk og salg av alkohol. Deres hovedfokus er \u00e5 legge til rette for trygge aktiviteter, og de \u00f8nsker \u00e5 tilby kundene muligheten til \u00e5 nyte et glass vin eller \u00f8l til maten. Troms\u00f8 alpinpark er ikke en skidestinasjon i seg selv, men et dags\u00e5pent skianlegg. Kjente utfordringer fra andre skidestinasjoner b\u00e5de i Norge og utland der h\u00f8yt alkoholkonsum og festfaktor er kulturb\u00e6rende vil ikke v\u00e6re gjeldende for Troms\u00f8 alpinpark. Vi mener at en mer fleksibel tiln\u00e6rming til skjenkebevilling for alpinparken vil forbedre kundetilfredsheten og bidra til en mer positiv opplevelse for bes\u00f8kende. Veikro Vi stiller oss sp\u00f8rrende til de n\u00e5v\u00e6rende retningslinjene for alkoholservering, spesielt i forhold til veikroer. Det er uklart for oss hvorfor noen virksomheter f\u00e5r tillatelse til \u00e5 servere alkohol, mens andre ikke gj\u00f8r det. Vi mener det er viktig med klarhet og likebehandling i hvordan reglene blir anvendt. Vi mener det ikke b\u00f8r legge begrensning p\u00e5 ingen alkoholserving ved veikroer, selv om disse er lokalisert langs en motorisert vei. I v\u00e5re nabokommuner Balsfjord og Nordreisa finner vi slike veikroer med alkoholservering. Vi mener det vil v\u00e6re til hinder for nye etableringer i Troms\u00f8 kommune dersom dette punktet blir st\u00e5ende. Likebehandlingsprinsippet Det er viktig \u00e5 understreke betydningen av likebehandling og sikre at alle virksomheter blir behandlet p\u00e5 samme m\u00e5te innenfor regionen og p\u00e5 tvers av kommuner i hele landet. Nevnt over har Troms\u00f8 Alpinpark og veikroer i regionen andre begrensninger i forhold til andre kommuner i Norge. Det er derfor viktig \u00e5 revurdere dagens retningslinjer for \u00e5 sikre at de er i tr\u00e5d med likebehandlingsprinsippet, da det i n\u00e5v\u00e6rende retningslinjer legger opp til en urettferdig forskjellsbehandling. Rammer for serveringssteder 7.2 Fremkommelighet og uteservering Vi erkjenner at det kan v\u00e6re utfordrende for serveringssteder \u00e5 opprettholde en avstand p\u00e5 3 meter mellom uteserveringen og veibanen. Dette kan v\u00e6re spesielt vanskelig i omr\u00e5der med smale fortau eller trange gater, noe som er karakteristisk for mange gater i Troms\u00f8 sentrum. N\u00e5v\u00e6rende retningslinjer kan potensielt p\u00e5virke lokasjoner som ellers ville v\u00e6rt ideelle for uteservering, med tanke p\u00e5 forhold som sollys og lignende. Dette kan skape utfordringer for en rekke etablissementer, blant annet i Sj\u00f8gata, Cora Sandels gate, Bankgata, Strandgata og Kirkegata. Se gjerne spesielt p\u00e5 gatene som er enveiskj\u00f8rt, da dette kj\u00f8rem\u00f8nsteret ogs\u00e5 reduserer risiko. Vi \u00f8nsker derfor \u00e5 fjerne denne retningslinjen fra planen. Dette for \u00e5 sikre at v\u00e5re byrom og sm\u00e5 lunger kan benytte stil \u00e5 nyte mat og drikke. Dersom det av hensyn til fremkommelighet skal legges begrensing er v\u00e5rt forslag at uteserveringen ikke bygger lengre ut mot veibanen enn inngangsparti, trapp, rampe etc bygger ut p\u00e5 fortauet. NFTR mener: 1. Fjern kravet om utvendig inngang: Avskaff kravet om en egen, utvendig inngang for serveringssteder p\u00e5 kj\u00f8pesentrene som \u00f8nsker \u00e5 servere alkohol. 2. Fjern forbudet mot gruppe 3 (brennevin): Gjennomg\u00e5 og revurder forbudet mot servering av brennevin (gruppe 3) for \u00e5 tillate bedre tilpasning av meny og \u00f8ke konkurranseevnen til serveringssteder p\u00e5 kj\u00f8pesentrene. 3. Tillat skjenkebevilling i \u00e5pningstidene i alpinparken: Tillat alkoholservering i \u00e5pningstidene p\u00e5 alpinanlegget, med fokus p\u00e5 moderat forbruk. 4. Tillat skjenkebevilling p\u00e5 veikroer tilsvarende v\u00e5re nabokommuner. 5. Fjern eller reduser avstandskravet p\u00e5 uteservering. Med vennlig hilsen Trude Nilsen (Sign.) Administrerende direkt\u00f8r "
}