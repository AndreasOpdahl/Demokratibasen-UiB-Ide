{
  "dokument_id": "b88deada-b545-5cc4-8be0-f6438aec5d65",
  "doc_type": "case_presentation",
  "kommune": 4601,
  "tittel": "Kommunale tjenester til papirl\u00f8se",
  "url": "https://bergen.kommune.no/politikere-utvalg/api/fil/bk360/10312236/Framstilling-Kommunale-tjenester-til-papirlose",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/68906-1 Kommunale tjenester til papirl\u00f8se Hva saken gjelder: Bergen bystyre behandlet i m\u00f8te 21.06.2023 sak om redegj\u00f8relse og styrking av tjenester til papirl\u00f8se og fattet i sak 220/23 f\u00f8lgende vedtak: 1. Bystyret tar redegj\u00f8relsen vedr\u00f8rende styrking av kommunale tjenester til papirl\u00f8se, til orientering. 2. Bystyret ber om at arbeidsgruppen ogs\u00e5 henter inn innspill fra organisasjonene Mennesker i Limbo Bergen og KIA Vest (Kristent interkulturelt arbeid). I sak om redegj\u00f8relse om styrking av tjenester til papirl\u00f8se ble det foresl\u00e5tt \u00e5 opprette en arbeidsgruppe som skulle vurdere forslag til tiltak for \u00e5 styrke de kommunale tjenestene til papirl\u00f8se. Resultatet av arbeidsgruppens vurderinger og forslag til tiltak oppsummeres under \u00abSaksfremstilling\u00bb i denne saken. Skriftlige innspill til arbeidsgruppen fra Helsesenter for papirl\u00f8se, Mennesker i Limbo Bergen og KIA Vest (Kristent interkulturelt arbeid) er lagt som vedlegg til saken. \u00abPapirl\u00f8se\u00bb er et begrep som ofte brukes om personer som bor og lever i Norge, i kortere og lengre perioder, uten lovlig oppholdstillatelse. Andre begrep som brukes er person med utreiseplikt, irregul\u00e6r migrant eller person uten lovlig opphold. Dette er personer som har f\u00e5tt avslag p\u00e5 asyls\u00f8knad, aldri har registrert seg for norsk politi eller har f\u00e5tt avslag p\u00e5 flyktningstatus. Konsekvensene av \u00e5 v\u00e6re i Norge uten lovlig opphold er plikt til \u00e5 forlate landet. Dersom en person har inne til behandling en klage p\u00e5 avslaget, har personen lovlig opphold s\u00e5 lenge klagen er til behandling. En har ogs\u00e5 lov til \u00e5 oppholde seg i landet frem til utreisefrist. Bergen kommune har ingen tall for hvor mange mennesker uten lovlig opphold i landet som oppholder seg i Bergen kommune. Politiet uttransporterte totalt 2 319 personer uten lovlig opphold fra Norge i 2023. Av disse var 209 tidligere asyls\u00f8kere i Norge med endelig avslag. Politiet har ikke oversikt over hvor mange som til enhver tid oppholder seg i landet uten lovlig opphold og medf\u00f8lgende utreiseplikt. I begynnelsen av mars 2023 var estimatet 1 800 personer. I samtale med organisasjonene nevnt over kommer det frem at det kun er en liten andel av de papirl\u00f8se de kommer i kontakt med, og at det er langt f\u00e6rre som oppholder seg i Bergen sammenlignet med Oslo. Noen av organisasjonene har ogs\u00e5 kontakt med E\u00d8S-borgere, E\u00d8S-borgere hvor visumet har g\u00e5tt ut, personer utsatt for menneskehandel og prostituerte, samt gravide som er familiegjenforent med menn med opphold i Norge. Det er alts\u00e5 grunn til \u00e5 anta at det ikke er mange papirl\u00f8se som oppholder seg i Bergen. 1 Lovverket og menneskerettighetene Norge har ratifisert menneskerettighetene og disse er i stor grad innarbeidet i norsk lovgivning. Personer uten lovlig opphold i landet ekskluderes fra noen grunnleggende rettigheter som andre i Norge har. Noe skyldes unntaksbestemmelser for denne gruppen gitt i forskrift med hjemmel i henholdsvis pasient- og brukerrettighetsloven \u00a7 1-2 og sosialtjenesteloven \u00a7 2 og utlendingsloven \u00a7 108. En annen grunn til at mennesker uten lovlig opphold i landet ekskluderes fra de rettighetene de har til kommunale- og statlige tjenester, er knyttet til manglende kjennskap til forskriftene og hvordan de skal tolkes blant ansatte i de kommunale tjenestene. Dette har f\u00f8rt til at lovverket ofte har blitt tolket for strengt og utestengt papirl\u00f8se fra tjenester de har rett p\u00e5. Mangel p\u00e5 kjennskap til systemet og svak helsekompetanse f\u00f8rer til at noen papirl\u00f8se ikke opps\u00f8ker hjelp. Spr\u00e5kbarrieren kan ogs\u00e5 gj\u00f8re kommunikasjonen mellom tjenestene og brukeren utfordrende. Andre viktige faktorer er myndighetsskepsis som gj\u00f8r at papirl\u00f8se ikke opps\u00f8ker hjelp i frykt for \u00e5 bli sendt ut av landet og manglende betalingsevne gj\u00f8r at flere vegrer seg for \u00e5 takke ja til eventuell hjelp de tilbys. \u00d8konomiske konsekvenser: Noen av tiltakene i denne saken kan ha \u00f8konomiske konsekvenser for kommunens tjenester utover vedtatt budsjett. Tiltak som ikke kan gjennomf\u00f8res innenfor eksisterende budsjettrammer m\u00e5 vurderes i forbindelse med framtidige budsjettframlegg og rullering av handlings- og \u00f8konomiplan. Byr\u00e5dets vurdering og anbefaling/konklusjon: Personer som oppholder seg i landet uten lovlig opphold utl\u00f8ser flere etiske dilemmaer ogs\u00e5 p\u00e5 kommunalt niv\u00e5. For ansatte i de kommunale tjenestene er det utfordrende \u00e5 tolke forskriftene i m\u00f8te med s\u00e5rbare mennesker som trenger \u00e5 f\u00e5 dekket alt fra grunnleggende behov til behandling for sykdom og omfattende omsorgstjenester. Byr\u00e5det mener kommunen har et ansvar for \u00e5 s\u00f8rge for at mennesker uten lovlig opphold i landet f\u00e5r oppfylt sine rettigheter etter norsk lov og forskrifter. Byr\u00e5det har vurdert anbefalingene fra arbeidsgruppen, og anbefaler \u00e5 innf\u00f8re tiltakene slik de fremg\u00e5r av saksfremstillingen. Byr\u00e5det mener at tiltakene vil sikre at papirl\u00f8ses rettigheter ivaretas i henhold til norsk lov. Begrunnelse for framleggelse til bystyret: Bystyrets vedtak i m\u00f8te 21.06.2023, i sak 220/23 hvor sak om redegj\u00f8relse om og styrking av tjenester til papirl\u00f8se ble behandlet. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar kommunale tjenester til papirl\u00f8se slik det kommer frem av saksfremstillingen. 2. Tiltak som ikke kan gjennomf\u00f8res innenfor eksisterende budsjettrammer m\u00e5 vurderes i forbindelse med framtidige budsjettframlegg og rullering av handlings- og \u00f8konomiplan. Dato: 14. mai 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. 2 Vedlegg: 1. Innspill fra Mennesker i limbo (MIL) 2. Innspill fra KIA Vest 3. Innspill fra Kirkens bymisjon 3 Saksframstilling: Forslag til styrking av kommunale tjenester til papirl\u00f8se Arbeidsgruppen for styrking av de kommunale tjenestene til papirl\u00f8se hadde sitt f\u00f8rste m\u00f8te i september 2023. Gruppen best\u00e5r av to ansatte fra Byr\u00e5dsavdeling for barnevern, sosiale tjenester og mangfold (BBSM) og to ansatte fra Byr\u00e5dsavdeling for eldre, helse og omsorg (BEHO). I tillegg har vi hentet inn kompetanse fra Etat for barn og familie og Etat for sosiale tjenester. Arbeidsgruppen har s\u00e6rlig sett p\u00e5 hvordan Bergen kommune kan s\u00f8rge for at vi oppfyller de tjenestene vi er p\u00e5lagt av loven \u00e5 gi til mennesker uten lovlig opphold i Norge. Tiltakene som er foresl\u00e5tt av arbeidsgruppen er basert p\u00e5 lovverket knyttet til personer uten lovlig opphold i Norge, utfordringer og behov som er spilt inn av organisasjonene Mennesker i limbo, KIA Vest og Kirkens Bymisjon, samarbeidsm\u00f8ter med andre offentlige etater, forskning og utredninger, og studietur til Finland (Helsingfors) i regi av Vestland fylkeskommune. Denne rapporten tar sikte p\u00e5 \u00e5 adressere de utfordringene og behovene som mennesker uten lovlig opphold st\u00e5r overfor i Bergen kommune. Med et fokus p\u00e5 helse- og omsorgstjenester, sosiale tjenester, barnevern og inkludering, s\u00f8ker arbeidsgruppen \u00e5 identifisere svakheter i eksisterende tjenester og foresl\u00e5 tiltak for \u00e5 styrke dem. Tiltakene presenteres under fire ulike omr\u00e5der; 1.) helse og omsorg, 2.) sosial og bolig, 3.) barnevern og 4.) inkludering. Under hvert omr\u00e5de kommer det en beskrivelse av relevant lovverk og ulike problemstillinger knyttet til disse. F\u00f8r de foresl\u00e5tte tiltakene presenteres under hvert av de fire omr\u00e5dene lister arbeidsgruppen opp ulike form\u00e5l tiltakene er ment \u00e5 bidra til. F\u00f8rst og fremst er form\u00e5let at kommunens tjenester skal bidra til \u00e5 f\u00f8lge menneskerettighetene, norsk lov og forskrifter, men ogs\u00e5 forbedret livssituasjon og ivaretakelse av menneskeverd. F\u00f8r dette kommer det en kort situasjonsbeskrivelse. Dagens situasjon \u00abPapirl\u00f8se\u00bb er et begrep som ofte brukes om personer som bor og lever i Norge, i kortere og lengre perioder, uten lovlig oppholdstillatelse. Andre begrep som brukes er person med utreiseplikt, irregul\u00e6r migrant eller person uten lovlig opphold. Dette er personer som har f\u00e5tt avslag p\u00e5 asyls\u00f8knad, aldri har registrert seg for norsk politi eller har f\u00e5tt avslag p\u00e5 flyktningstatus. Konsekvensene av \u00e5 v\u00e6re i Norge uten lovlig opphold er plikt til \u00e5 forlate landet. Dersom en person har inne til behandling en klage p\u00e5 avslaget, har personen lovlig opphold s\u00e5 lenge klagen er til behandling. En har ogs\u00e5 lov til \u00e5 oppholde seg i landet frem til utreisefrist. Det er ulike grupper av papirl\u00f8se, og FAFO gj\u00f8r et fors\u00f8k p\u00e5 \u00e5 beskrive dem i sin rapport om irregul\u00e6re migranter som ble utf\u00f8rt p\u00e5 oppdrag fra Bergen kommune (2021)1: \u2022 De \u00absynlige\u00bb som blir boende p\u00e5 mottak er asyls\u00f8kere som har f\u00e5tt endelig avslag p\u00e5 asyls\u00f8knad, som fortsatt har rett til et sted \u00e5 bo og en \u00f8konomisk st\u00f8nad fra UDI \u2022 De \u00abavhengige\u00bb klarer seg fordi de kjenner noen med lovlig opphold som kan fors\u00f8rge dem, som en kj\u00e6reste, samboer eller en person de har en seksuell relasjon til, eller at de bor hos eller f\u00e5r hjelp av slektninger, venner eller annet nettverk \u2022 De \u00abarbeidende\u00bb livn\u00e6rer seg gjennom ulovlig arbeid \u2022 De \u00abmarginaliserte\u00bb er de som lever av ulike former for kriminalitet eller prostitusjon 1 FAFO, 2021: Irregul\u00e6r bistand. En kartlegging av norske storbyers m\u00f8ter med irregul\u00e6re migranter. 4 De tre sistnevnte er s\u00e6rlig s\u00e5rbare fordi de ikke er synlig for hjelpeapparatet, de er ogs\u00e5 mer utsatt for utnyttelse, vold og menneskehandel. De har ikke egen inntekt til \u00e5 s\u00f8rge for livsopphold og bolig til seg selv og eventuelle barn, eller til \u00e5 betale for helsetjenester og medisiner. Fordi de lever \u00abp\u00e5 siden\u00bb av samfunnet, kanskje har lav norskkompetanse og mangler nettverk i Norge, risikerer de ogs\u00e5 tap av mestringsf\u00f8lelse, ensomhet, redusert psykisk og fysisk helse. Utenforskap er skadelig for den det gjelder, og er ikke gunstig for et sunt fellesskap preget av likestilling og like muligheter. Bergen kommune har ingen tall for hvor mange mennesker uten lovlig opphold som oppholder seg i Bergen kommune. Politiet uttransporterte totalt 2 319 personer uten lovlig opphold fra Norge i 2023. Av disse var 209 tidligere asyls\u00f8kere i Norge med endelig avslag. Politiet har ikke oversikt over hvor mange som til enhver tid oppholder seg i landet uten lovlig opphold og medf\u00f8lgende utreiseplikt. I begynnelsen av mars 2023 var estimatet rundt 1 800 personer nasjonalt. I samtale med organisasjoner som er i kontakt med personer uten lovlig oppholdet i landet kommer det frem at det kun er en liten andel av de papirl\u00f8se de kommer i kontakt med, og at det er langt f\u00e6rre som oppholder seg i Bergen sammenlignet med Oslo. Noen av dem organisasjonene har kontakt med er ogs\u00e5 E\u00d8S-borgere, E\u00d8S-borgere hvor visumet har g\u00e5tt ut, personer utsatt for menneskehandel og prostituerte, samt gravide som er familiegjenforent med menn med opphold i Norge. Det er alts\u00e5 grunn til \u00e5 anta at det ikke er mange papirl\u00f8se som oppholder seg i Bergen. If\u00f8lge organisasjonene er det ogs\u00e5 f\u00e5 eller ingen barn som oppholder seg i Bergen n\u00e5. I dag opplever mennesker uten lovlig opphold i Bergen betydelige utfordringer med \u00e5 f\u00e5 tilgang til n\u00f8dvendige tjenester. Mange av disse individene lever i skjul og er redde for \u00e5 s\u00f8ke hjelp p\u00e5 grunn av frykt for represalier eller deportasjon. Dette f\u00f8rer til at de unnlater \u00e5 opps\u00f8ke helsetjenester, sosiale tjenester og andre n\u00f8dvendige instanser. Manglende kunnskap om sine rettigheter og begrensninger i tilbudet for papirl\u00f8se er ogs\u00e5 bidragsfaktorer til den n\u00e5v\u00e6rende situasjonen. Flere faktorer bidrar til at papirl\u00f8se ikke f\u00e5r de tjenestene de har rett p\u00e5 eller trenger: Juridiske barrierer: Lovgivningen i Norge kan v\u00e6re uklar n\u00e5r det gjelder rettighetene til mennesker uten lovlig opphold. Dette f\u00f8rer til forvirring blant b\u00e5de tjenesteytere og papirl\u00f8se, og noen ganger til feilaktig avslag p\u00e5 tjenester. Manglende kunnskap: B\u00e5de blant papirl\u00f8se og tjenesteytere er det ofte manglende kunnskap om hvilke rettigheter og tjenester som er tilgjengelige. Dette kan f\u00f8re til at papirl\u00f8se ikke vet hvor de skal henvende seg for hjelp, eller at tjenesteytere ikke er klar over pliktene sine til \u00e5 tilby tjenester til denne gruppen. Frykt og stigmatisering: Papirl\u00f8se lever ofte i konstant frykt for \u00e5 bli oppdaget og deportert. Denne frykten hindrer dem i \u00e5 s\u00f8ke hjelp, selv n\u00e5r de har akutte helse- eller sosiale behov. I tillegg kan de oppleve stigmatisering og diskriminering n\u00e5r de fors\u00f8ker \u00e5 f\u00e5 hjelp. \u00d8konomiske barrierer: Manglende \u00f8konomiske ressurser er en annen barriere for papirl\u00f8se n\u00e5r det gjelder \u00e5 f\u00e5 tilgang til tjenester. Noen tjenester krever betaling, og papirl\u00f8se har ikke alltid midler til \u00e5 dekke disse kostnadene. Menneskerettighetene Norge har ratifisert menneskerettighetene og disse er i stor grad innarbeidet i norsk lovgivning. Kommunene i Norge har et selvstendig menneskerettighetsansvar og er juridisk 5 forpliktet til \u00e5 f\u00f8lge disse jamf\u00f8r Grunnloven \u00a7 92 og HR-2022 \u2013 401 \u2013 A (Tolgasaken)2. Dette betyr at kommunene m\u00e5 ivareta menneskerettighetene i alle sine tjenester og virke, og kan saks\u00f8kes for p\u00e5st\u00e5tte menneskerettsbrudd. Bergen kommune er en av 11 selverkl\u00e6rte menneskerettighetsbyer i Europa, og den eneste i Norge. Menneskerettighetsbyer har p\u00e5lagt seg selv et insentiv for \u00e5 arbeide m\u00e5lrettet med \u00e5 realisere menneskerettighetene og konvensjonene som staten har ratifisert. Bergen har som politisk ambisjon \u00e5 v\u00e6re drivkraft og samarbeider med ideelle organisasjoner, n\u00e6ringsliv og akademia i Bergensregionen om dette m\u00e5let. 1. Helse og omsorg Det at noen oppholder seg uten lovlig opphold i Norge fratar ikke kommunen ansvar for \u00e5 gi lovp\u00e5lagte tjenester til denne gruppen. Slik situasjonen er i dag er det knyttet stor usikkerhet til om Bergen kommune innfrir de rettighetene papirl\u00f8se har til n\u00f8dvendig helsehjelp. Dette skyldes blant annet at ansatte i de kommunale helse- og omsorgstjenestene er usikre p\u00e5 tolkningen av lovverket og forskriften som omhandler personer uten lovlig opphold i riket. Helsesenteret for papirl\u00f8se har de siste \u00e5rene v\u00e6rt et viktig supplement til de ordin\u00e6re helsetjenestene for denne pasientgruppen. Dette tilbudet har vokst frem fordi personer uten rett til opphold i Norge ikke har hatt tilgang til helsetjenester innenfor de ordin\u00e6re tjenestene. Forskriften om rettigheter til personer uten fast opphold er ukjent og ikke innarbeidet som hjemmel i malene for vedtak som benyttes i saksbehandlingen, noe som har f\u00f8rt til urettmessig avslag. For de som etter hvert kjenner til den, er den ikke enkel \u00e5 anvende. Dermed er risikoen for gale avgj\u00f8relser, og dermed brudd p\u00e5 menneskerettighetene, fortsatt til stede. I Plan for legetjenester 2017-2022 (side 38) st\u00e5r det at kommunen b\u00f8r pr\u00f8ve \u00e5 p\u00e5virke departementet for f\u00e5 forskriften endret. Asyls\u00f8kere, flyktninger og familiegjenforente har lovfestet rett til den samme helsehjelpen som den \u00f8vrige befolkningen i Norge, men barrierer og utfordringer knyttet til blant annet spr\u00e5k, kultur og sykdomsbilde gj\u00f8r at det ordin\u00e6re tjenesteapparatet ikke er tilgjengelig og tilrettelagt nok for m\u00e5lgruppen. Manglende kjennskap til egne rettigheter og til organiseringen av helsevesenet blant de papirl\u00f8se, samt myndighetsfrykt og manglende betalingsevne, f\u00f8rer ogs\u00e5 til at papirl\u00f8se ikke opps\u00f8ker tjenestene ved behov. Sammen med at kommunen mangler oversikt over disse gruppene og deres s\u00e6rlige s\u00e5rbarheter gj\u00f8r det ovenst\u00e5ende at kommunens tilbud om helse- og omsorgstjenester til personer uten fast opphold er mangelfullt, at eksisterende tilbud ikke n\u00e5r fram, og at det mangler helhetlig tenking med utgangspunkt i disse gruppenes situasjon og plikten til \u00e5 yte tjenester som oppfyller deres rettigheter. Det bringer tjenestene i strid med lovens krav, som ellers ogs\u00e5 inneb\u00e6rer krav til tilpasset informasjon. Etter helse- og omsorgstjenesteloven \u00a7 3-1, f\u00f8rste ledd skal kommunen s\u00f8rge for at personer som oppholder seg i kommunen tilbys n\u00f8dvendig helse- og omsorgstjenester. Etter tredje ledd har kommunen plikt til \u00e5 \u00abplanlegge, gjennomf\u00f8re, korrigere og evaluere\u00bb tjenestene. I lovens kapittel 4 stilles det krav til forsvarlighet, pasientsikkerhet og kvalitet, og krav om helhet, koordinering og verdighet. Etter \u00a7 4-2 f\u00f8rste ledd har enhver som yter helsetjenester plikt til \u00e5 arbeide systematisk for kvalitetsforbedring. Hovedreglene om rett til helsehjelp st\u00e5r i pasient- og brukerrettighetsloven. \u00a7 2 \u2013 1 a og 2 \u2013 1 b og gir f\u00f8lgende rettigheter til alle som oppholder seg i riket: - Rett til \u00f8yeblikkelig hjelp fra kommunen og spesialisthelsetjenesten. - Rett til n\u00f8dvendige helse- og omsorgstjenester fra kommunen. 2 Norges h\u00f8yesterett. Kommune kan saks\u00f8kes for p\u00e5st\u00e5tte menneskerettsbrudd. 6 - Rett til n\u00f8dvendig helsehjelp fra spesialisthelsetjenesten. For personer som ikke har fast opphold i riket er det gjort begrensninger i rettighetene i Forskrift om rett til helse- og omsorgstjenester til personer uten fast opphold i riket. Etter denne forskriften har alle personer som oppholder seg i riket rett til f\u00f8lgende: - Vurdering fra spesialisthelsetjenesten (\u00a7 1). - \u00d8yeblikkelig hjelp (\u00a7 3). - Helsehjelp som er helt n\u00f8dvendig og ikke kan vente, uten fare for n\u00e6rt forest\u00e5ende d\u00f8d, varig sterkt nedsatt funksjonstilstand, alvorlig skade eller sterke smerter, og uansett psykisk helsevern dersom vedkommende er psykisk ustabil og utgj\u00f8r en n\u00e6rliggende og alvorlig fare for seg selv og andre (\u00a7 5 bokstav a). - N\u00f8dvendig helsehjelp f\u00f8r og etter f\u00f8dsel (\u00a75 bokstav b). - Svangerskapsavbrudd (\u00a75 bokstav c). - Smittevernhjelp (\u00a7 5, bokstav d). - Helsehjelp som ikke kan vente til frihetsber\u00f8velsen er opph\u00f8rt, dersom vedkommende er undergitt frihetsber\u00f8velse som nevnt i folketrygdloven \u00a7 2-17. - N\u00f8dvendig omsorgstjenester inntil vedkommende har plikt til \u00e5 forlate landet (\u00a7 6 andre ledd), med mindre vedkommende har tilbud om opphold i statlig mottak eller er bosatt i kommune i henhold til s\u00e6rlig avtale (\u00a7 6, tredje ledd). Voksne asyls\u00f8kere med s\u00e6rskilte behov skal gis et tilrettelagt botilbud av UDI. - Personer som ikke har fast opphold i riket, tilfredsstiller ikke vilk\u00e5rene for \u00e5 ha rett til \u00e5 st\u00e5 p\u00e5 liste hos fastlege. Barn (personer under 18 \u00e5r) har rett til: - N\u00f8dvendige helse- og omsorgstjenester fra prim\u00e6r- og spesialisthelsetjenesten (\u00a7 4). - Uten at det er nevnt i forskriften har barn uten fast opphold likevel ikke rett til \u00e5 st\u00e5 p\u00e5 liste hos fastlege da det er et vilk\u00e5r for denne rettigheten, etter pasient- og brukerrettighetslovens \u00a7 2-1c, at barnet er \u00abbosatt\u00bb i en norsk kommune. Uten fast opphold vil man ikke v\u00e6re \u00abbosatt\u00bb i lovens forstand. Under kommer en utdyping av lovverket nevnt over. N\u00f8dvendig helsehjelp Personer uten lovlig opphold har rett til vurdering fra spesialisthelsetjenesten (\u00a7 1), \u00f8yeblikkelig hjelp (\u00a7 3) og helsehjelp fra prim\u00e6r- og spesialisthelsetjenesten som er helt n\u00f8dvendig og ikke kan vente. Dette gjelder b\u00e5de somatikk og psykiatri. \u00abHelt n\u00f8dvendig helsehjelp som ikke kan vente\u00bb er en begrenset rettighet, men selv den begrensede rettigheten lar seg ofte ikke realiseres uten funksjonen prim\u00e6rlege. Fastlegens funksjon som prim\u00e6rlege er b\u00e6rebjelken i prim\u00e6rhelsetjenesten og en forutsetning for at de ulike delene av helsevesenet skal fungere sammen. Hvilke tilstander som er n\u00f8dvendig og ikke kan vente vurderes p\u00e5 et individuelt medisinsk grunnlag. Forskriften legger til grunn en tidsramme p\u00e5 tre uker. Alts\u00e5 har personen rett til helsehjelp dersom det anses som n\u00f8dvendig at tilstanden behandles innen dette tidsrommet. Forebyggende og rehabiliterende behandling vil normalt falle utenfor retten. Dersom behandlingen ikke kan vente, kan ogs\u00e5 denne type behandling omfattes av lovverket. Det samme vil v\u00e6re tilfellet n\u00e5r det gjelder opphold i sykehjem. Det kan v\u00e6re utfordrende og etisk problematisk for ansatte i helse- og omsorgstjenestene \u00e5 forholde seg til og tolke definisjonen \u00abrett p\u00e5 helsehjelp som ikke kan vente\u00bb. Flere tilstander kan utvikle seg til tilstander som ikke lenger kan vente, og da med behov for mer omfattende behandling og d\u00e5rligere prognose. De offentlige utgiftene som g\u00e5r med til \u00e5 behandle 7 tilstanden n\u00e5r den har blitt akutt og ikke kan vente, vil ogs\u00e5 ofte overstige utgiftene behandlingen krevde p\u00e5 et tidligere niv\u00e5 i utviklingen. + Helt n\u00f8dvendig helsehjelp som ikke kan vente, vil for de fleste tilstander ogs\u00e5 omfatte medisiner. Det kan da se ut som om det er en lovp\u00e5lagt plikt for kommunen \u00e5 s\u00f8rge for at medisiner gj\u00f8res tilgjengelig for pasienten, og vurdere om pasienten kan betale dette i etterkant p\u00e5 lik linje med vurderingen av pasientens betalingsevne for helsehjelpen ellers. P\u00e5 lik linje med helsehjelpen ellers, vil det v\u00e6re den som yter helsehjelpen som skal dekke utgiften hvis pasienten ikke har betalingsevne. Medisiner vil da v\u00e6re en s\u00e6rskilt ytelse til denne m\u00e5lgruppen som ikke dekkes av eksisterende ordninger. N\u00f8dvendig helsehjelp f\u00f8r og etter f\u00f8dsel og til svangerskapsbrudd Gravide uten lovlig opphold i Norge har rett til svangerskaps- og barselomsorg. Oppf\u00f8lging som ligger i svangerskapsprogrammet og som gjennomf\u00f8res av lege er glukosebelastningstest, blodpr\u00f8ver og legekontroll seks uker etter f\u00f8dsel. Noen gravide trenger ogs\u00e5 legeoppf\u00f8lging utover dette. Fastlegeoppgavene er imidlertid ikke tilgjengelig for papirl\u00f8se grunnet manglende rettigheter til \u00e5 st\u00e5 p\u00e5 fastlegeliste. I Bergen har derfor Helsesenteret for papirl\u00f8se i stor grad dekket lovp\u00e5lagte legetjenester til denne gruppen. Gravide kvinner, og s\u00e6rlig dem med innvandrer- og fluktbakgrunn, er ekstra s\u00e5rbare for komplikasjoner under svangerskap og f\u00f8dsel, samt for f\u00f8dselsdepresjon. Helsedirektoratet skriver i en rapport fra 2020 at innvandrerkvinner har forh\u00f8yet sykdomsrisiko sammenlignet med kvinner i majoritetsbefolkningen, og da s\u00e6rlig innen temaer som svangerskapsdiabetes, fedme, svangerskapskvalme og svangerskapsforgiftning3. En studie av alle f\u00f8dsler i Norge i tidsrommet 1990 \u2013 2016 viser at enkelte grupper innvandrerkvinner ogs\u00e5 har h\u00f8yere risiko for alvorlige komplikasjoner under f\u00f8dselen, f\u00e5r mindre smertelindring under f\u00f8dsel, har h\u00f8yere risiko for d\u00f8df\u00f8dsel og er overrepresentert blant dem som f\u00e5r barseldepresjon sammenlignet med kvinner f\u00f8dt i Norge (Vik, 2020)4. If\u00f8lge studien er svak kommunikasjon og mangel p\u00e5 kulturforst\u00e5else en mulig forklaring, samt lite kjennskap til det norske helsevesen og manglende tillit. Hele 47 % av d\u00f8df\u00f8dsler blant ikke-vestlige innvandrerkvinner var p\u00e5 grunn av d\u00e5rlig kommunikasjon (Vik, 2020). Helsehjelp til barn og unge Barn og unge under 18 \u00e5r uten lovlig opphold i riket har tiln\u00e6rmet full rett til helse- og omsorgstjenester fra prim\u00e6r- og spesialisthelsetjenesten (\u00a7 4), men har ikke rett til fastlege. Unge under 18 \u00e5r har ogs\u00e5 rett p\u00e5 gratis prevensjon. Som nevnt over er fastlegen i stor grad n\u00f8dvendig for at rett til n\u00f8dvendig helsehjelp kan realiseres i praksis. Det er i dag tilfeldig hvor barn og unge uten lovlig opphold g\u00e5r for \u00e5 f\u00e5 hjelp. Grunnet manglende rettigheter til fastlege og mangel p\u00e5 personnummer kan det v\u00e6re manglende kontinuitet og sammenheng i den helsehjelpen barn og unge uten lovlig opphold i landet mottar. Mangel p\u00e5 fastlege gj\u00f8r det ogs\u00e5 utfordrende for denne gruppen \u00e5 f\u00e5 henvisning til spesialisthelsetjenestene. Det er derfor vanskelig \u00e5 hevde at personer under 18 \u00e5r i praksis f\u00e5r samme muligheter til helsehjelp som andre barn i Norge, jamf\u00f8r lovverket, selv om de har rettigheter til det. Smittevern Smittevernhjelp er en lovp\u00e5lagt oppgave og smittevernarbeid er viktig for folkehelsen. Utfordringen ligger i \u00e5 fange opp symptomer og tegn p\u00e5 smittsom sykdom. Mangel p\u00e5 3 Helsedirektoratet, 2020. Endring i f\u00f8depopulasjon og konsekvenser for bemanning og finansieringssystem. 4 Vik, Eline Skirnisdottir, 2020. Adverse neonatal outcomes in migrant women in Norway. 8 fastlege og tilknytning til prim\u00e6rhelsetjenestene vil kunne gj\u00f8re at smittsomme sykdommer som ikke n\u00f8dvendigvis krever \u00f8yeblikkelig hjelp, ofte ikke vil bli fanget opp. Dette kan f\u00f8re til at allmennfarlig sykdom kan g\u00e5 under radaren. Under pandemien erfarte Bergen kommune p\u00e5 alvor at papirl\u00f8se er en gruppe i samfunnet som ikke er godt nok omfattet av smittevernhjelp. Her var vi avhengig av samarbeid med ideelle og frivillige organisasjoner for \u00e5 komme i kontakt med papirl\u00f8se og gi dem informasjon om smittevern og vaksiner, og for \u00e5 f\u00e5 gjennomf\u00f8rt vaksinering. Papirl\u00f8se har ikke personnummer som det var p\u00e5krevd \u00e5 fremvise ved vaksinestasjonene. Det krevdes derfor en tilpasset l\u00f8sning for \u00e5 gi vaksine til denne gruppen. Disse erfaringene viser at Bergen kommune per i dag ikke har gode nok rutiner for \u00e5 s\u00f8rge for at personer uten lovlig opphold i Bergen f\u00e5r tilbud om smittevernhjelp. De tre sistnevnte gruppene i beskrivelsen av de ulike gruppene papirl\u00f8se over er de som sjeldent, og kanskje aldri, er i kontakt med helse- og omsorgstjenestene. De vil da ikke fanges opp og f\u00e5 gjennomf\u00f8rt rutiner for smittevern som vi tilbyr nyankomne flyktninger og innvandrere til Norge. Finansiering akutt og n\u00f8dvendig helsehjelp Personer uten lovlig opphold i Norge, som har rett til \u00f8yeblikkelig og n\u00f8dvendig helsehjelp som ikke kan vente (inkludert svangerskaps-, f\u00f8dsels- og barselomsorg, og abort), skal i utgangspunktet betale for helsehjelpen. Det er imidlertid ikke anledning til \u00e5 kreve forh\u00e5ndsbetaling f\u00f8r hjelpen gis. If\u00f8lge Helsedirektoratet er det helseinstitusjonen, eller tjenesteyter, som skal dekke utgiftene dersom pasienten ikke har betalingsevne. Arbeidsgruppen har mottatt flere innspill om at Helse Bergen praktiserer en p\u00e5g\u00e5ende innkreving av betaling for helsehjelp mot papirl\u00f8se. Helse Bergen bruker ordin\u00e6r faktureringspraksis overfor denne gruppen, men denne praksisen tar ikke hensyn til, eller unders\u00f8ker p\u00e5 forh\u00e5nd, om pasienten har betalingsevne. Ettersom denne gruppen ikke er medlem av folketrygden, er fakturabel\u00f8pet i tillegg sv\u00e6rt h\u00f8yt. Resultatet av dette er at flere papirl\u00f8se ikke opps\u00f8ker hjelp ved behov. Utfordringer knyttet til manglende betalingsevne gjelder ogs\u00e5 ved uthenting av resept. Rutiner for kartlegging av betalingsevne mangler, og m\u00e5 utformes slik at det ikke st\u00f8ter pasienter bort fra \u00e5 opps\u00f8ke hjelp. Det m\u00e5 antas at medisiner inng\u00e5r i rettighetene etter forskriften, og den som yter helsehjelpen m\u00e5 dekke utgiftene medisiner til papirl\u00f8se som ikke har mulighet til \u00e5 betale selv p\u00e5 lik linje med utgiftene til helsetjenestene ellers. Omsorgstjenester Personer med endelig avslag p\u00e5 asyls\u00f8knad vil ha rett til opphold i statlig mottak frem til utreiseplikt og skal gis et tilrettelagt tilbud av UDI eller driftsoperat\u00f8r av mottaket. Kommunen b\u00f8r rette oppfordringer til UDI om at de s\u00f8rger for at alle som har rett til et slikt tilbud f\u00e5r det. Retten til n\u00f8dvendige omsorgstjenester frem til en har plikt til \u00e5 forlate landet vil imidlertid ha liten praktisk betydning for personer som ikke ser dette som en mulighet. Det har vist seg at noen blir i Norge livet ut selv om de ikke f\u00e5r oppholdstillatelse og ikke har rett til \u00e5 bo p\u00e5 mottak. Ved \u00f8kende alder vil det kunne oppst\u00e5 behov for omsorgstjenester, og eventuelt frav\u00e6r av disse vil kunne f\u00f8re til behov for n\u00f8dvendig helsehjelp som ikke kan vente. Det vil derfor v\u00e6re hensiktsmessig at kommunens planer og rutiner fanger opp denne problemstillingen og konsekvensene dette kan ha for den enkelte og for hjelpeapparatet. Form\u00e5l 1: Helse og omsorg Form\u00e5l 1 er \u00e5 sikre at mennesker uten lovlig opphold i Bergen f\u00e5r: - sine rettigheter oppfylt slik de er beskrevet i helse- og omsorgstjenesteloven \u00a7 3-1 tredje ledd og \u00a7 4-2, f\u00f8rste ledd, pasient- og brukerrettighetsloven \u00a7 2 \u2013 1 a og 2 \u2013 1 b 9 og forskrift om rett til helse- og omsorgstjenester til personer uten fast opphold i riket \u00a7 1, \u00a7 3, \u00a7 4, \u00a7 5 bokstav a, b, c og d, folketrygdloven \u00a7 2-17, - forutsigbarhet og kontinuitet i helsehjelpen, - hjelp til \u00e5 forebygge at sykdom utvikler seg til \u00e5 bli mer alvorlig og d\u00f8delig, - forebygge svangerskapsutfordringer og \u2013 sykdommer, - forebygge skader ved f\u00f8dsel og d\u00f8df\u00f8dsel, - forebygge f\u00f8dselsdepresjon, - forebygge u\u00f8nsket graviditet og abort - redusert praktiske hindringer for \u00e5 f\u00e5 hjelpen de trenger og har rett p\u00e5. Allerede eksisterende kommunale tiltak: - Bergen helsehus legekontor skal gi helsetjenester til de som oppholder seg i Bergen og som ikke st\u00e5r p\u00e5 fastlegeliste. - Helsestasjonene gir gravide oppf\u00f8lging av jordmor uavhengig av oppholdstillatelse. (Gravide f\u00e5r ikke oppf\u00f8lging av lege p\u00e5 helsestasjonene). - Personer uten lovlig opphold kan s\u00f8ke UDI om bistand til retur til hjemland gjennom ordningen \"Assistert retur\". Personer som ikke er omfattet av denne ordningen, kan s\u00f8ke NAV (kommune) om st\u00f8nad til reiseutgifter til hjemland Arbeidsgruppen foresl\u00e5r f\u00f8lgende tiltak for \u00e5 fremme form\u00e5l 1 1. Sikre at kommunen har ressurspersoner som kan gi r\u00e5d ved henvendelser om personer uten lovlig opphold. Kommuneoverlegen vil v\u00e6re ressurs ved henvendelser om helse- og omsorgstjenester. 2. Tilrettelegge innsatsen overfor denne gruppen ved Bergen helsehus legekontor og Bergen legevakt. 3. Sikre at henvendelser og m\u00f8ter med brukergruppen blir behandlet med kompetanse om papirl\u00f8ses rettigheter, s\u00e5rbarheter og utfordringer. 4. Etablere n\u00f8dvendige rutiner for behandling av henvendelser fra papirl\u00f8se etter forskriften om tjenester til personer uten fast opphold. Dette gjelder b\u00e5de somatikk og psykisk helse. 5. Informere om tilbud og regelverk overfor alle organisasjoner og tjenester som m\u00f8ter brukergruppen (legevakt, spesialisthelsetjenesten, helsestasjon, rus/psykisk helse med flere). 6. Tilpasset informasjon til m\u00e5lgruppen om rettigheter og tilbud. 7. Risikovurdere helsetjenestene til papirl\u00f8se. 8. Vurdere denne pasientgruppens plass i fremtidig planarbeid, HOL \u00a7\u00a7 3-1 og 4-2, med fokus p\u00e5 gruppens s\u00e6rlige utfordringer. 9. Holde oversikt over barn og gravide som oppholder seg i Bergen. 10. Holde oversikt over avviste henvisninger fra spesialisthelsetjenestene. 11. Etablere l\u00f8sning for utgifter til n\u00f8dvendige legemidler for pasienter uten betalingsevne og n\u00e5r andre instanser ikke dekker utgiftene. 12. F\u00f8lge opp problemstillinger med dekning av n\u00f8dvendige legemidler overfor statlige helsemyndigheter. 13. Oppfordre andre deler av hjelpeapparatet, som Helse Bergen og UDI, om at de gj\u00f8r sin del av \u00e5 tilrettelegge tjenestene m\u00e5lgruppen har krav p\u00e5. 2. Sosial og bolig Personer uten lovlig opphold i Norge har i utgangspunktet ikke rett p\u00e5 andre sosiale tjenester enn opplysning, r\u00e5d og veiledning. Dette er regulert i Forskrift om sosiale tjenester for personer uten fast bopel i Norge, gitt med hjemmel i sosialtjenesteloven \u00a7 2. Forskriftsbestemmelsene begrenser bruken av loven p\u00e5 personer som ikke er norske statsborgere. Begrensningene gjelder i hovedsak personer som ikke har lovlig opphold i Norge, personer som kan f\u00e5 statlig innkvartering og personer som har lovlig opphold, men ikke bopel i Norge. Begrepet \u00abbopel\u00bb har i denne forbindelse en helt annen betydning enn \u00abbolig\u00bb. Det er tilknytning til riket som er det sentrale i vurderingen om en har bopel. 10 Generelt vil Bergen kommune legge til grunn at forskriften oppfyller menneskerettighetene. Det kan likevel v\u00e6re forhold i enkeltsaker som medf\u00f8rer at menneskerettighetene gir rett til hjelp utover bestemmelser i forskriften. Dersom vedkommende er i en n\u00f8dsituasjon har personen imidlertid ogs\u00e5 rett til n\u00f8dvendig \u00f8konomisk st\u00f8nad til livsopphold og midlertidig botilbud i en kort periode, if\u00f8lge forskrift om sosiale tjenester for personer uten fast bopel i Norge \u00a7 4. Kort periode for personer uten lovlig opphold er i forskriftsbestemmelsen definert som \u00abinntil vedkommende i praksis kunne forlatt landet\u00bb. I all hovedsak er det to \u00abhovedgrupper\u00bb av de som er omfattet av forskriftsbestemmelsene som s\u00f8ker sosialhjelp; E\u00d8S-borgere og personer uten lovlig opphold. N\u00e5r det gjelder E\u00d8S- borgere er det i utgangspunktet bare de som ikke vil fortsette sitt opphold i Norge, som er i m\u00e5lgruppen for \u00abn\u00f8dhjelp\u00bb fra sosialtjenesten i NAV. E\u00d8S-borgere som \u00f8nsker \u00e5 fortsette sitt opphold i Norge har ikke rett p\u00e5 sosialhjelp og vil f\u00e5 r\u00e5d om at de m\u00e5 reise til hjemlandet sitt dersom de ikke kan finansiere sitt opphold i Norge. En alvorlig f\u00f8lge av mangel p\u00e5 inntekt og mulighet til \u00e5 fors\u00f8rge seg selv er at en kan bli s\u00e6rlig s\u00e5rbar for utnyttelse, vold og overgrep. Og for mange er det vanskelig \u00e5 finne andre l\u00f8sninger enn \u00e5 bli i den skadelige og voldelige relasjoner. Personer som utsettes for vold i n\u00e6re relasjoner kan, uavhengig av oppholdstillatelse, henvende seg til Krisesenteret. Her kan de f\u00e5 bistand av Krisesenteret til \u00e5 s\u00f8ke om opphold i Norge p\u00e5 annet grunnlag. Den usatte kan ogs\u00e5 f\u00e5 refleksjonsperiode for \u00e5 ta stilling til om de vil anmelde saken eller ikke. Det vil si at de f\u00e5r lovlig opphold i denne perioden. Form\u00e5l 2: Sosial og bolig Form\u00e5l 2 er \u00e5 sikre at mennesker uten lovlig opphold i Bergen f\u00e5r: - vurdert om de har rettigheter etter sosialtjenesteloven, - bistand til \u00e5 forlate en relasjon preget av utnyttelse, vold og overgrep, - hjelp i en n\u00f8dsituasjon, for eksempel midlertidig botilbud, i p\u00e5vente av \u00e5 f\u00e5 plass p\u00e5 asylmottak eller til \u00e5 forlate landet. Allerede eksisterende kommunale tjenester: - Personer uten lovlig opphold kan motta st\u00f8nad til n\u00f8dvendige livsoppholdsutgifter og midlertidig bolig til de f\u00e5r opphold p\u00e5 asylmottak, eller i praksis kunne forlatt landet, gjennom s\u00f8knad til NAV sosialtjeneste. - Krisesenteret for Bergen og omegn gir beskyttelse, r\u00e5d og veiledning til personer som utsettes for vold i n\u00e6re relasjoner. - Bergen kommune gir tilskudd til ulike ideelle og frivillige organisasjoner som deler ut mat og organiserer aktiviteter til personer uavhengig av deres oppholdstillatelse. Arbeidsgruppen foresl\u00e5r f\u00f8lgende tiltak for \u00e5 fremme form\u00e5l 2 14. Gi informasjon til personer uten lovlig opphold om rettigheter dersom de utsettes for vold og overgrep i n\u00e6re relasjoner, negativ sosial kontroll og \u00e6resrelatert vold. 15. Tilrettelegge for denne gruppen i kommunens generelle tiltak for personer som utsettes for vold og overgrep i n\u00e6re relasjoner, negativ sosial kontroll og \u00e6resrelatert vold. 3. Barnevern Etter Grunnloven \u00a7 104 skal barnets beste v\u00e6re et grunnleggende hensyn ved handlinger og avgj\u00f8relser som ber\u00f8rer barn. Loven sier ogs\u00e5 at statens myndigheter skal legge forholdene til rette for barnets utvikling, herunder sikre at barnet f\u00e5r den n\u00f8dvendige \u00f8konomiske, sosiale og helsemessige trygghet, fortrinnsvis i egen familie. Barnevernloven gjelder for alle barn som oppholder seg i Norge, jf. barnevernloven \u00a7 1-2. Dette gjelder uavhengig av barnets statsborgerskap, oppholdstillatelse eller oppholdstid. Alle barn i Norge skal beskyttes mot vold, overgrep og omsorgssvikt. 11 Barneverntjenesten skal gi hjelpetiltak n\u00e5r barnet p\u00e5 grunn av forholdene i hjemmet eller av andre grunner har s\u00e6rlig behov for det, jf. barnevernloven \u00a7 4-4. Form\u00e5let med \u00e5 gi hjelpetiltak er \u00e5 bidra til \u00e5 gi det enkelte barn gode levek\u00e5r og utviklingsmuligheter. Dersom det er bekymringer for omsorgssituasjonen til et barn uten lovlig opphold, kan barnevernet iverksette beskyttelsestiltak for \u00e5 sikre barnets beste. Barnevernet skal samarbeide med Utlendingsdirektoratet (UDI) og andre relevante instanser n\u00e5r foreldre eller foresatte ikke har lovlig opphold i landet. Barnevernsloven gjelder i sin helhet ogs\u00e5 for barn uten lovlig opphold i landet. Utfordringer ligger i det \u00e5 fange opp disse barna om ikke tjenestene kjenner til dem. Etter det arbeidsgruppen er kjent med er det ingen eller sv\u00e6rt f\u00e5 familier med barn som bor i Bergen uten lovlig opphold. Myndighetsfrykt vil ogs\u00e5 kunne bidra til at forelde uten lovlig opphold ikke opps\u00f8ker hjelp knyttet til barnet eller foreldrerollen. Form\u00e5l 3 Form\u00e5l 3 er \u00e5 sikre at mennesker uten lovlig opphold i Bergen f\u00e5r: - sine rettigheter oppfylt etter grunnloven \u00a7 104 og barnevernsloven \u00a7 1-2 og \u00a7 4-4, - gode oppvekstsvilk\u00e5r og utviklingsmuligheter - og at vi n\u00e5r barn og familier som trenger hjelp fra barnevernet. Allerede eksisterende kommunale tjenester: - Barnevernstjenesten gir hjelpetiltak ved behov. Arbeidsgruppen foresl\u00e5r f\u00f8lgende tiltak for \u00e5 fremme form\u00e5l 3 16. Gi informasjon om hvilke rettigheter barna og familiene har til \u00e5 f\u00e5 hjelp gis til ansatte i ulike tjenester og organisasjoner som m\u00f8ter denne gruppen. 17. Gi informasjon til m\u00e5lgruppen om hvordan barnevernet i Norge arbeider for \u00e5 hindre at noen ikke opps\u00f8ker hjelp p\u00e5 grunn av myndighetsfrykt. 4. Inkludering Inkludering handler om \u00e5 skape et rom der alle har like muligheter og plikter til \u00e5 bidra og delta i samfunnet. Personer uten lovlig opphold i Norge kan bo her i mange \u00e5r uten \u00e5 bli inkludert og oppleve tilh\u00f8righet til det samfunnet de, og barna deres, bor i. Det \u00e5 leve p\u00e5 siden av samfunnet, sammen med frykten for \u00e5 bli oppdaget, gj\u00f8r noe med deres identitet, opplevelse av tilh\u00f8righet og helse. Inkludering av innvandrere i Norge er et prioritert politikkomr\u00e5de nasjonalt og lokalt. Papirl\u00f8se har i motsetning til asyls\u00f8kere og bosatte flyktninger ikke rettigheter til deltakelse i norskoppl\u00e6ring og introduksjonsprogram, som begge er effektive kommunale inkluderingstiltak. Norskkompetanse bidrar til at en kan delta p\u00e5 ulike sosiale arenaer og m\u00f8teplasser for barn og unge, foreldre kan hjelpe barna med leksene og delta p\u00e5 foreldrem\u00f8ter, og en kan formidle hvilke behov og utfordringer en har til hjelpeapparatet. Utlendingsloven gir heller ikke mulighet til inkludering gjennom arbeid og selvfors\u00f8rgelse fordi det er ulovlig \u00e5 ta arbeid som irregul\u00e6r migrant, og det er ulovlig \u00e5 ansette dem. Deltakelse i kulturtilbud og fritidsaktiviteter er inkluderende og helsefremmende, og motvirker utenforskap. For papirl\u00f8se er det flere barrierer for deltakelse. Mangel p\u00e5 inntekt er en av dem, men ogs\u00e5 lav eller ingen norskkompetanse og lite nettverk. Fra forskning og kontakt med organisasjoner som arbeider med personer uten lovlig opphold i Bergen vet vi at de lever utsatte liv med lav opplevelse av trygghet og tilh\u00f8righet, som er grunnleggende behov for alle mennesker. Helsesenter for papirl\u00f8se, KIA Vest, Mennesker i limbo og Robin Hood huset er de organisasjonene i Bergen som s\u00e6rlig har aktiviteter og tiltak rettet mot mennesker uten lovlig opphold i landet. Organisasjonene bidrar til en mer meningsfull hverdag for papirl\u00f8se, i tillegg til \u00e5 kjempe for deres menneskerettigheter. 12 S\u00e5 langt arbeidsgruppen kjenner til har alle frivillige og ideelle organisasjoner og lag i Bergen aktiviteter ogs\u00e5 for papirl\u00f8se ettersom deltakelse ikke krever oppholdstillatelse. Her kan personer uten lovlig opphold blant annet f\u00e5 norsktrening, informasjon om temaer relevant for dem om helse, det norske samfunnet, foreldrerollen med mer. I tillegg bidrar frivilligheten til et nettverk og positivt avbrekk i en for mange ellers tung og stressende hverdag. Form\u00e5l 4 Form\u00e5l 4 er \u00e5 sikre at mennesker uten lovlig opphold i Bergen f\u00e5r: - oppleve tilh\u00f8righet og livsmestring Allerede eksisterende kommunale tjenester: - Tilskuddsordningen til integreringsarbeid i regi av frivillige organisasjoner, som Bergen kommune forvalter, har innvandrerbefolkningen som m\u00e5lgruppe uavhengig av oppholdstillatelse. Hvordan sikre at lovverket etterf\u00f8lges? Sikring av lovverket for papirl\u00f8se inneb\u00e6rer \u00e5 gjennomf\u00f8re tilstrekkelig internkontroll i samsvar med blant annet kommuneloven \u00a7 25-1 og helse- og omsorgstjenesteloven \u00a7 4-2. Det kreves systematisk gjennomgang av tjenester for \u00e5 m\u00f8te gruppenes behov, samt sikre tilgang til kunnskap om deres s\u00e5rbarheter. Identifisering og risikovurdering av gruppenes situasjon er n\u00f8dvendig for \u00e5 tilby hensiktsmessige tiltak. Tiln\u00e6rmingen m\u00e5 v\u00e6re systematisk (hol \u00a7 3-1). Det m\u00e5 ogs\u00e5 gj\u00f8res systematiske risikovurderinger av gruppens situasjon, blant annet opp mot tilgangen og oppfyllelsen av rettighetene, for \u00e5 kartlegge hvilke tiltak som er n\u00f8dvendige og hensiktsmessige. Dersom informasjon om rettighetene ikke er tilgjengelig, er heller ikke rettighetene tilgjengelig. N\u00e5r det gjelder personer uten lovlig opphold, er det vanskelig \u00e5 n\u00e5 disse med informasjon uten at de tar kontakt. For \u00e5 sikre etterlevelse av regelverket kan regelmessige m\u00f8ter med organisasjoner som arbeider med denne gruppen v\u00e6re en l\u00f8sning. Gjennom denne kontakten kan en ogs\u00e5 s\u00f8ke \u00e5 holde oversikt over hvor mange papirl\u00f8se som oppholder seg i Bergen, herunder hvor mange barn og gravide. Dagens l\u00f8sning der gruppens behov for helsetjenester i stor grad ivaretas av Helsesenter for papirl\u00f8se, som baserer seg p\u00e5 frivillige leger som jobber gratis n\u00e5r de har tid og overskudd, kan verken sies \u00e5 tilfredsstille lovens krav til planer og internkontroll, eller plikten til \u00e5 s\u00f8rge for n\u00f8dvendige tjenester generelt. Disse gruppenes pasientrettigheter m\u00e5 s\u00e5 langt det lar seg gj\u00f8re oppfylles gjennom kommunens eget tjenestetilbud. Helsesenter for papirl\u00f8se kan likevel spille en verdifull rolle som formidler og veiviser til tilgjengelige offentlige tjenester, og formidler til det offentlige av kunnskap om disse gruppenes utfordringer og behov. Myndighetsfrykt er, som nevnt over, for mange et reelt hinder for \u00e5 opps\u00f8ke offentlige tjenester. Helsesenteret vil fortsatt kunne ha en rolle som helsehjelp til personer som ikke v\u00e5ger \u00e5 opps\u00f8ke offentlige tilbud. Kommunens tjenestetilbud til voksne vil videre bare omfatte helt n\u00f8dvendig hjelp som ikke kan vente, eller som gjelder graviditet og f\u00f8dsel. Helsinki har etablert et helsesenter, med en fast sykepleier og lege, dedikert til denne gruppen. Alle papirl\u00f8se som opps\u00f8ker helsesenteret f\u00e5r et helsekort slik at bes\u00f8kene og behandling kan journalf\u00f8res. Sosialtjenesten, som er i samme bygg, s\u00f8rger for at eventuelle utgifter til medisiner dekkes. En slik tiln\u00e6rming bidrar til kontinuitet, tillit og effektiv behandling. If\u00f8lge ledelsen p\u00e5 senteret erfarer de at denne l\u00f8sningen er b\u00e5de kostnads- og tidseffektiv. Den bidrar til \u00e5 redusere antall akutt bes\u00f8k p\u00e5 legevakten, og mindre tid g\u00e5r til \u00e5 tolke regelverk og fakturere for behandling. 13 For Bergen kommune inneb\u00e6rer det videre arbeidet med m\u00e5lgruppen om \u00e5 \u00f8ke bevisstheten om eksisterende tilbud og lovverk blant papirl\u00f8se og ansatte i tjenestene. N\u00e5r forvaltningsenhetene f\u00e5r inn henvendelser fra eller om personer uten lovlig opphold, kan en l\u00f8sning v\u00e6re at enheten l\u00f8fter problemstillingen til etatsadministrasjonen som ved behov kan s\u00f8ke r\u00e5d fra ressurspersoner p\u00e5 byr\u00e5dsavdelingsniv\u00e5. P\u00e5 den m\u00e5ten kan en sikre at denne gruppen behandles etter regelverket med hensyn til deres s\u00e6rlige s\u00e5rbarheter og situasjon generelt. 14 "
}