{
  "dokument_id": "abb39ef9-b2e7-57d5-9564-cc8ad00d6ba4",
  "doc_type": "case_attachment",
  "kommune": 4601,
  "tittel": "Bestilling KVN BEHO - 3. Vedlegg ",
  "url": "https://bergen.kommune.no/politikere-utvalg/api/fil/bk360/9386656/Bestilling-KVN-BEHO-3-Vedlegg-",
  "tekst": " BEHF - Kommunaldirekt\u00f8rens stab Til Intern korrespondanse Etat for utbygging V\u00e5r referanse: 2020/49284-13 Saksbehandler: Aud Merethe Alme Fra Dato: 15. februar 2022 BEHF - Kommunaldirekt\u00f8rens stab Bestilling av konseptvalgutredning for to nye sykehjem Vi viser til: - Bestilling av mulighetsstudie med tomtes\u00f8k for nytt sykehjem, datert 25.06.20 (2020/49284-1) og tomtes\u00f8k som har p\u00e5g\u00e5tt fram mot jul 2021 uten at vi har lyktes med \u00e5 finne aktuell tomt. - M\u00f8te mellom BEHF v/byr\u00e5d Beate Husa og Etat for utbygging 22.11.21, hvor det ble avtalt at BEHF skal bestille en konsekvensutredning p\u00e5 aktuelle tomter for etablering av to nye sykehjem og at tomtes\u00f8ket ferdigstilles ila 2022. - Bestillingsavklaringsm\u00f8te mellom BEHF og EFU 14.01.22. BEHF bestiller med dette konseptvalgutredning for tomter/konsepter til to nye sykehjem. Rammebetingelser for KVU Kommunen har en lovp\u00e5lagt plikt til \u00e5 tilby sykehjemsplass ved behov for \u00e5 oppfylle sitt overordnede ansvar for helse - og omsorgstjenester, jf. Lov 01.07.2021 om kommunale helse \u2013 og omsorgstjenester, \u00a7\u00a7 3-1 og 3-2. Forskrift (sist endret 20. september 2021) for sykehjem og boform for held\u00f8gns omsorg og pleie regulerer hva som skal inng\u00e5 i boformen sykehjem (held\u00f8gns opphold). Av BEHFs rullerte plan Omsorg med kunnskap framg\u00e5r det at selv om de fleste eldre er friske, er det fortsatt slik at de fleste syke er eldre, og det forventes derfor i Bergen kommune en \u00f8kt ettersp\u00f8rsel etter kommunale pleie- og omsorgstjenester blant eldre i planperioden 2021-2030. Byr\u00e5det vil derfor \u00f8ke antall sykehjemsplasser i Bergen (prosjektutl\u00f8sende situasjon). Mulighetsstudie og tomtes\u00f8k, datert 25.06.20, ble bestilt fordi det framg\u00e5r av byr\u00e5dets Politisk plattform 2019-2023 at byr\u00e5det vil bygge et nytt sykehjem i Laksev\u00e5g bydel. Bystyret vedtok derfor i H\u00d8P 2020 \u00e5 etablere en investeringsramme for bygging av et eget sykehjem med ca. 100-120 plasser som skal gi kapasitet til \u00e5 muliggj\u00f8re fremtidige rehabiliteringer av eldre sykehjem som f.eks. Gullst\u00f8ltunet, Lyngb\u00f8tunet og Engensenteret. Investeringsrammen som ligger inne i vedtatt H\u00d8P er lagt inn i sekkeposten sykehjem \u2013 rehabilitering og nybygg. Ny investeringsramme vil bli lagt inn p\u00e5 prosjektniv\u00e5 etter at konseptvalgutredningen er gjennomf\u00f8rt. Av rullert plan Omsorg med kunnskap framg\u00e5r det at Bergen kommune vil bygge nytt sykehjem, prim\u00e6rt i Laksev\u00e5g bydel. I tillegg vedtok bystyret i m\u00f8te 20.05.2021 sak 154/21, f\u00f8lgende flertallsmerknader: 3. Bystyret ber byr\u00e5det avklare lokalisering og konsept for planlagt sykehjem i 2027, herunder lokaliseringen p\u00e5 Laksev\u00e5g og om det egner seg som flerbrukshus slik det skisseres i planen. Bystyret ber byr\u00e5det melde tilbake om status for dette arbeidet innen utgangen av 2022. 4. Bystyret ber byr\u00e5det allerede n\u00e5 arbeide for \u00e5 avklare lokalisering av et nytt sykehjem etter 2027. Forutsetninger for KVU - kvalitet Plassering Tomtene skal oppfylle krav Husbanken og KPA stiller til plassering av bokollektiv (sykehjem). KPA 2018 \u2013 planbeskrivelse, side 55, sier f\u00f8lgende om plassering av helseinstitusjoner: \u00abHelse \u2013 og omsorgstjenester skal ogs\u00e5 v\u00e6re tilgjengelig i de tette byomr\u00e5dene. Dette krever m\u00e5lrettet innsats, Kommunen m\u00e5 sette seg i f\u00f8rersetet i fortettingsprosessene for \u00e5 lykkes med tilrettelegging for de offentlige funksjonene\u00bb. Og p\u00e5 s. 53: \u00abSkoler, barnehager, idrett, helse- og omsorgstjenester og kulturtilbud skal plasseres slik at de styrker senterstrukturen og bygger opp under n\u00e6rmilj\u00f8kvaliteter i gangavstand fra boligene\u00bb. Husbankens dialogverkt\u00f8y \u2013 eldre og personer med demens (HB 8.S.32.1, 12.2021) vektlegger at plassering p\u00e5 tomt, i landskap og i forhold til eksisterende bygg, transportmuligheter, rekreasjonsmuligheter og fasiliteter som brukes i dagliglivet skal hensyntas ved plassering. Det er derfor viktig for BEHF at det blir enkelt for p\u00e5r\u00f8rende, ansatte og frivillige \u00e5 benytte offentlig kommunikasjon til og fra sykehjemmet. I stadig st\u00f8rre konkurranse om pleie \u2013 og omsorgsarbeidere, er plassering ogs\u00e5 viktig for at vi skal kunne tilby en attraktiv arbeidsplass, hvor vi kan bygge opp gode fagmilj\u00f8er for \u00e5 ivareta v\u00e5re beboere p\u00e5 en best mulig m\u00e5te. En av tomtene skal, s\u00e5 langt som mulig, plasseres i Laksev\u00e5g bydel. Fyllingsdalen bydel er prioritert plassering for det andre sykehjemmet. Alle bydeler i Bergen kommune, unntatt Arna, skal inng\u00e5 i tomtes\u00f8ket. Det utelukkes i denne sammenheng ikke \u00e5 se p\u00e5 st\u00f8rre utnyttelse av omr\u00e5det rundt dagens Frieda Fasmer Minne, et omr\u00e5de som for tiden er inne i en planprosess. Institusjonspreg Videre vektlegger Husbanken i samme dialogverkt\u00f8y at bokollektiv som sykehjem, i minst mulig grad skal ha institusjonspreg. Det skal v\u00e6re adkomst, utearealer, parkeringsplasser etter normen for parkering i Bergen kommune, fellesarealer, planl\u00f8sninger, romst\u00f8rrelser og kvaliteter etter dagens standard for sykehjem, slik at det p\u00e5 sikt kan benyttes som permanente plasser n\u00e5r eldre sykehjem er ferdig rehabilitert. St\u00f8rrelse Sykehjemmene skal hver ha ca. 100-120 antall sykehjemsplasser, med 90 plasser som nedre grense. Flerbruk N\u00e5r tomter er funnet, vil BEHF vurdere om flerbruk er aktuelt, f.eks. \u00e5 ta inn andre tjenester i egen byr\u00e5dsavdeling. Dette kan f.eks. v\u00e6re omsorg pluss - boliger, aktivitetssenter for hjemmeboende, legesenter, frivilligsentral, n\u00e6rmilj\u00f8base for hjemmetjenestene. BEHF er positiv til flerbruk/sambruk med tjenester/prosjekter i andre byr\u00e5dsavdelinger, f.eks. mot barn, kultur og idrett, jf. Kommuneplanens samfunnsdel 2015: - Side 18: \u00abBergen skal arbeide for n\u00e6rhet og samlokalisering av tjenestene. Dette vil gi brukerne et mer effektivt tjenestetilbud, b\u00e5de n\u00e5r det gjelder arealutnyttelse, kortere avstander, st\u00f8rre tilgjengelighet og bedre sammenheng i tilbudene. Dette tilsier at et sykehjem blir lokalisert sammen med en barnehage, helsestasjon, kulturtilbud eller andre offentlige tjenester tett p\u00e5 et sammensatt bomilj\u00f8.\u00bb - Side 37: \u00abKommunale akt\u00f8rer skal samarbeide for at offentlige tilbud som skole, barnehage, idrett, kultur, helse og omsorg, gr\u00f8nt og lokaler for religi\u00f8se form\u00e5l skal samlokaliseres eller dele fasiliteter der det er mulig. Dette vil gi brukerne et bedre og mer effektivt tjenestetilbud\u00bb. Og videre i KPA 2018 \u2013 planbeskrivelse: - Side 44: \u00abDen kompakte bystrukturen skal ogs\u00e5 gi plass til et mangfoldig kulturtilbud, gjerne i kombinasjon med andre offentlige funksjoner. Flerfunksjonalitet i de offentlige anleggene er plass- og ressursbesparende og utvikler sosiale m\u00f8teplasser og liv i byrommene\u00bb. Moderne, fremtidsrettet sykehjem Sykehjem p\u00e5 utvalgte tomter skal oppfylle krav som settes av Husbanken og Arbeidstilsynet, styrende dokumenter innenfor helse \u2013 og omsorgssektoren, byggforskserien, BEHF sin plan temaplan Omsorg med kunnskap og etter hvert innsendelse av funksjonsbeskrivelse og romprogram for v\u00e5re sykehjem. Det er viktig for BEHF at det konseptuelle handlingsrommet ikke begrenses mer enn n\u00f8dvendig, og at vi g\u00e5r bredt ut for \u00e5 lete frem gode l\u00f8sninger p\u00e5 underliggende behov. Vi er derfor f.eks. fleksible med tanke p\u00e5 antall etasjer med bogrupper, det viktigste for oss er at 1 bogruppe ikke blir liggende alene, da dette er uheldig for b\u00e5de beboere/p\u00e5r\u00f8rende og drifts\u00f8konomi/utnyttelse av fagressurser. Vi er ogs\u00e5 \u00e5pne for \u00e5 vurdere mindre tomter slik at vi ikke avgrenser tomtes\u00f8ket for mye. Forutsetninger - Kostnader (budsjettmessig dekning) Se vedlagte bestillingsskjema. Forutsetninger - Tid Konseptvalgutredningen to nye sykehjem skal gjennomf\u00f8res ila 2022. Kontaktperson i Byr\u00e5dsavdeling for eldre, helse og frivillighet er Aud Merethe Alme. Vi ser frem til \u00e5 samarbeide med byggherren om \u00e5 s\u00f8ke etter tomter og utvikle konsepter for to moderne og fremtidsrettede sykehjem i Bergen kommune. Med hilsen BEHF - Kommunaldirekt\u00f8rens stab Kjell Wolff - kommunaldirekt\u00f8r Bernt Tungodden \u2013 seksjonssjef \u00f8konomi Dokumentet er godkjent elektronisk. Vedlegg: Bestillingsskjema (signert via godkjenning i BK360 f\u00f8r oversendelse til EFU) "
}