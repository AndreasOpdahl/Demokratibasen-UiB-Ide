{
  "dokument_id": "48267810-7ba1-554c-b38e-4ef61296c6fe",
  "doc_type": "case_presentation",
  "kommune": 4601,
  "tittel": "\u00c5sane gnr 216 bnr 1170 Strandveien 26. Klage over avslag p\u00e5 s\u00f8knad om terrenginngrep, trapp, murer, treplatting og flytebrygge",
  "url": "https://bergen.kommune.no/politikere-utvalg/api/fil/bk360/11647516/Framstilling-Asane-gnr-216-bnr-1170-Strandveien-26-Klage-over-avslag-pa-soknad-om-terrenginngrep-trapp-murer-treplatting-og-flytebrygge",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/110945-6 \u00c5sane gnr 216 bnr 1170 Strandveien 26. Klage over avslag p\u00e5 s\u00f8knad om terrenginngrep, trapp, murer, treplatting og flytebrygge Hva saken gjelder: Saken gjelder klage over avslag p\u00e5 s\u00f8knad om terrenginngrep (319 m2), etablering av trapp (11 m2), to natursteinsmurer (10,6 m og 6 m), treplatting langs sj\u00f8 (13 m) og flytebrygge (ca. 17,6 m2 med landgang) p\u00e5 eiendommen gbnr. 216/1170 Strandveien 26, se n\u00e6rmere redegj\u00f8relse om godkjent situasjon under pkt. om Byr\u00e5dets vurdering og anbefaling/konklusjon. Tiltakene er allerede etablert, og det dermed tale om en legaliseringssak. Denne saken ses i sammenheng med klagesak for legaliseringss\u00f8knad for samtidig utf\u00f8rte tiltak (steintrapp, tretrapp og benk) til eksisterende kai p\u00e5 gbnr. 216/1169, se ca. omriss. Byr\u00e5d for byutvikling har innvilget tillatelse for tiltak p\u00e5 sistnevnte eiendom, se vedlagt fullmaktvedtak. Avslaget ble gitt den 28.06.2024 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 3.1 om plankrav, \u00a7 6.1.1 om byggegrense langs sj\u00f8 og \u00a7 32.2.2 om forbud mot inngrep og faste installasjoner i sj\u00f8, samt fra pbl. \u00a7 29-4 om avstand til nabogrense, jf. pbl. \u00a7 19-2. Plan- og bygningsetaten er ogs\u00e5 kommet til at tiltaket ikke har gode visuelle kvaliteter, jf. pbl. \u00a7 29-2. Vedtaket er p\u00e5klaget av Advokatfirmaet Landsvik & Larsen AS v/Jostein Kvakland p\u00e5 vegne av tiltakshaver Stian Steinsland Jenssen. Ansvarlig s\u00f8ker er Prop Tech AS. Eiendommen inng\u00e5r i reguleringsplan 50790000 fra 1961, men det er ikke vist noen bebyggelse eller lignende p\u00e5 arealene. KPA 2018 viser eiendommen som \u00f8vrig byggesone, og den er innenfor hensynssone for kulturmilj\u00f8 og for funksjonell strandsone. Tiltaket er avhengig av oms\u00f8kte dispensasjon fra KPA 2018 \u00a7\u00a7 3.1, 6.1.1 og \u00a7 32.2.2 og fra pbl. \u00a7 29-4, jf. pbl. \u00a7 19-1. 1 Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Statsforvalteren i Vestland frar\u00e5der at det innvilges oms\u00f8kte dispensasjon med henvisning til det nasjonale strandsonevernet og de Statelige planretningslinjer for differensiert forvaltning av strandsonen langs sj\u00f8. P\u00e5 grunn av h\u00f8ydeforskjeller anses tiltakene \u00e5 ligge utenfor den private sf\u00e6ren til boligen og derfor \u00e5 v\u00e6re av klart privatiserende karakter. Eiendommen grenser ogs\u00e5 til gr\u00f8ntomr\u00e5det i vest, og tiltakene vil virke avvisende p\u00e5 allmennhetens ferdsel og opphold. Det p\u00e5pekes dessuten at denne delen av Eidsv\u00e5gen er verdifull for friluftsliv og under sterkt press for nedbygging og privatisering. Dersom det likevel blir gitt dispensasjon, bes det om \u00e5 f\u00e5 oversendt vedtaket til klagevurdering. Byantikvaren har ingen merknader til tiltaket, da det ikke f\u00e5r noen konsekvenser for kulturmilj\u00f8verdiene i omr\u00e5det. Klage: Klagen er omfattende, og det er kun hovedpunktene som oppsummeres i det f\u00f8lgende. \u2022 Klager viser til at tiltakshaver har utf\u00f8rt tiltaket i god tro, og bestrider innholdet i Plan- og bygningsetatens avslagsvedtak i sin helhet. I vurderingen av klagen b\u00f8r kommunen ta hensyn til byggesakshistorikken, kommunens egen skyld og de \u00f8konomiske konsekvensene for tiltakshaver. \u2022 Tiltaket er godt tilpasset bruksform\u00e5let, terrengforholdene og de naturlige omgivelsene. Det inneb\u00e6rer ingen negativ fjernvirkning eller negativ innvirkning p\u00e5 ferdsel i sj\u00f8 og/eller p\u00e5 land. Tiltaket er ogs\u00e5 relativt sett et lite tiltak. \u2022 Fra gr\u00f8ntomr\u00e5det g\u00e5r terrenget bratt ned til eiendommen, og det er ikke mulig \u00e5 ferdes her. Tiltaket medf\u00f8rer dermed ingen barriere for ferdsel i strandsonen, og vil ikke ha noen ytterligere privatiserende effekt sammenlignet med godkjent situasjon. \u2022 Av hensyn til boligens plassering, m\u00e5 tiltaket etableres innenfor byggegrensen langs sj\u00f8. Uavhengig av uteoppholdsarealets omfang, vil det v\u00e6re synlig fra sj\u00f8. Ethvert tiltak vil da ogs\u00e5 kreve dispensasjon fra bestemmelsene. Hva gjelder planavklaringer, vises det til at omr\u00e5det er ferdig utbygd og at det ikke er behov for \u00e5 gjennomf\u00f8re en reguleringsplanprosess for \u00e5 avklare hvor stort uteoppholdsareal boligen skal ha. \u2022 Det vises for \u00f8vrig til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 3.1 om plankrav, \u00a7 6.1.1 om byggegrense langs sj\u00f8, \u00a7 32.2.2 om forbud mot inngrep og faste installasjoner i sj\u00f8 og fra pbl. \u00a7 29-4 om avstand til nabogrense. Fagetaten gjengir i all hovedsak de vurderinger som f\u00f8lger av avslagsvedtaket. Hovedpunktene gjengis i det f\u00f8lgende: \u2022 Bestemmelsene som det s\u00f8kes om dispensasjon fra, skal sikre strandsonen for ytterligere nedbygging og forhindre tiltak av negativ betydning for ferdsel i og langs sj\u00f8. \u2022 Oms\u00f8kte utvidelse av uteoppholdsarealet anses som vesentlig. Dette bidrar i stor grad til nedbygging av strandsonen. Tiltaket etableres ogs\u00e5 i sammenheng med gr\u00f8ntomr\u00e5de for allmennheten, og vil virke avvisende for allmennhetens ferdsel og opphold. \u2022 Den godkjente situasjonen for eiendommen vil bevare mye av strandsonen. I tillegg krever det mye mindre terrengutfylling og murer. Plankravet skal dessuten hindre bit- for-bit nedbygging av oms\u00f8kte karakter. \u2022 Tiltaket er av sv\u00e6rt stort omfang og ivaretar ikke hensynet til dets plassering i strandsonen med tanke p\u00e5 dets visuelle kvaliteter i de naturlige omgivelsene. \u2022 Det vises til fagetatens avslagsvedtak og fagnotat i sin helhet. 2 \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Godkjent situasjon for eiendommen og om utgangspunktet for saksbehandlingen Det skal v\u00e6re uten betydning for saken at det er tale om en etterf\u00f8lgende bygges\u00f8knad, da saken skal vurderes som om tiltaket ikke allerede er etablert. Byr\u00e5det finner det likevel n\u00f8dvendig \u00e5 avklare hva som er godkjent situasjon for gbnr. 216/1170. Tiltaket inng\u00e5r i fagetatens ulovlighetsoppf\u00f8lging i sak ULOV-2022/26985, og unders\u00f8kelser viser at oms\u00f8kte tiltak er etablert i forbindelse med etablering av godkjent bolighus p\u00e5 eiendommen: Flyfoto 2017 Flyfoto 2019 Flyfoto 2022 Fagetaten har foretatt en grundig vurdering av hva som er godkjent situasjon for uteoppholdsarealene i vedlagt vedtak om p\u00e5legg om retting datert 24.11.2023. Her fremg\u00e5r det at opparbeidet uteoppholdsareal skal reduseres til 75 m2 og at \u00f8vrig areal skal tilbakef\u00f8res til naturlig, skr\u00e5nende terreng mot sj\u00f8en. Det henvises i denne sammenheng til illustrasjon, som var vedlagt bygges\u00f8knad i sak 201712560. Det henvises ogs\u00e5 til situasjonskart vedlagt samme bygges\u00f8knad, som angir at det skal etableres et 75 m2 stort uteoppholdsareal p\u00e5 fremsiden av bolighuset. Utklipp fra fotomontasje vedlagt bygges\u00f8knaden for Utklipp fra situasjonskart vedlagt godkjent bolighus. bygges\u00f8knad, se tekst \u00ab75m2 uteareal (skravert)\u00bb foran bygg. Fagetatens p\u00e5leggsvedtak har v\u00e6rt behandlet av Statsforvalteren i forbindelse med klage. Statsforvalteren behandlet da sp\u00f8rsm\u00e5let \u00abom det med tillatelsen, sett i sammenheng med dokumentene i s\u00f8knaden, skal fortolkes slik at det kun er gitt tillatelse til et uteoppholdsareal i front av boligen p\u00e5 75 m2, slik kommunen har lagt til grunn\u00bb. Etter en n\u00e6rmere vurdering, er en kommet til at \u00abterrengendringene som overstiger 75 m2 i front av bolig, forst\u00f8tningsmurer og trapp er dermed et ulovlig forhold som kan kreves rettet etter plan- og bygningsloven kapittel 32\u00bb. Statsforvalteren stadfestet dermed fagetatens p\u00e5leggsvedtak. 3 Av hensyn til ovennevnte redegj\u00f8relse og innholdet i fagetatens p\u00e5leggsvedtak, skal utvalget da legge til grunn en godkjent situasjon med et bearbeidet uteoppholdsareal p\u00e5 75 m2 foran bolighuset. Saken skal videre vurderes som om at \u00f8vrige terrengendringer, trapp, natursteinsmurer, treplatting og flytebrygge, ikke er etablert. Det gjelder da en vurdering om \u00e5 kunne godkjenne f\u00f8lgende tiltak: Byr\u00e5dets klagesaksvurdering Byr\u00e5det vil innledningsvis understreke at Bergen er historisk en maritim by. Byr\u00e5det \u00f8nsker \u00e5 tilrettelegge for at innbyggere som \u00f8nsker \u00e5 utf\u00f8re aktiviteter i strandsonen, skal ha gode vilk\u00e5r. Dette gjelder ogs\u00e5 den enkeltes \u00f8nske om \u00e5 utvikle sin egen strandeiendom. Slike saker utl\u00f8ser likevel en rekke problemstillinger og det er viktig \u00e5 foreta konkrete og presise vurderinger med tanke p\u00e5 alle relevante hensyn som gj\u00f8res gjeldende. En skal med andre ord vekte viktige forhold knyttet til kommunens areal- og ressursdisponering, samt hensyn til allmennhetens interesser og dens privates eiendomsinteresser. I denne sak er det tale om relativt omfattende terrenginngrep og diverse tiltak som, b\u00e5de enkeltvis og samlet sett, anses vesentlig. Det vises i denne sammenheng til at saken gjelder utvidelse av bearbeidet uteoppholdsareal fra 75 m2 til totalt 394 m2 (eksisterende 75 m2 + oms\u00f8kte 319 m2) med murer, samt treplatting langs sj\u00f8 med atkomst til landgang/flytebrygge. Utvidelsen av uteoppholdsarealet og tiltakene for \u00f8vrig, har klar negativ innvirkning p\u00e5 forhold som er i kjernen av hva bestemmelsene er ment \u00e5 regulere. Det vises i denne sammenheng s\u00e6rskilt til fagetatens oppramsing av form\u00e5l bak bestemmelsen om byggeforbudet langs og i sj\u00f8. Bestemmelsene skal verne slike arealer mot tiltak av oms\u00f8kte art, for \u00e5 sikre natur- og kulturmilj\u00f8, friluftsliv, landskap og allmennhetens interesser, samt hindre at tilgjengeligheten til sj\u00f8 og vassdrag reduseres. N\u00e5r tiltaket, i tillegg til \u00e5 v\u00e6re av et stort omfang, plasseres opp mot gr\u00f8ntomr\u00e5der p\u00e5 gbnr. 216/876 tilh\u00f8rende Bergen og Omland Friluftsr\u00e5d, er det ekstra viktig \u00e5 v\u00e6re varsom i vurderingen om hvilke tiltak som kan gis tillatelse. Det vil si at en m\u00e5 vurdere i hvilken grad tiltak har innvirkning p\u00e5 disse arealene. Ethvert tiltak p\u00e5 boligeiendommen i strandsonen vil p\u00e5virke allmenne interesser negativt. Byr\u00e5det vil herunder p\u00e5peke at en ikke stiller seg negativ til tiltak p\u00e5 boligeiendommen overhode. Byr\u00e5det er likevel klar p\u00e5 at omfanget av utvidelse vil ha en betydning som overskrider det en kan akseptere for dette konkrete omr\u00e5det langs Eidsv\u00e5gen. Ellers vil byr\u00e5det belyse betydningen av Statsforvalterens uttalelse i saken. Statsforvalteren har mottatt saken p\u00e5 h\u00f8ring, da saksomr\u00e5det direkte ber\u00f8rer dem, jf. pbl. \u00a7 19-1. Dette gjelder spesielt for Statsforvalterens ansvar for \u00e5 f\u00f8lge opp statlige planretningslinjer for differensiert forvaltning av strandsonen langs sj\u00f8, men \u00f2g for deres ansvar om \u00e5 f\u00f8lge opp vedtak, m\u00e5l og retningslinjer for Stortinget og regjering. Som ledd i kommunens 4 samordningsplikt, kan en da ikke se bort ifra en klar uttalelse i saken som frar\u00e5der dispensasjon. I tillegg m\u00e5 en i dispensasjonsvurderingen legge vekt p\u00e5 hvordan tiltaket ber\u00f8rer \u00abnasjonale [...] interesser\u00bb, som Statsforvalterens uttalelse gir uttrykk for, jf. pbl. \u00a7 19-2. Dette forholdet inng\u00e5r derfor ogs\u00e5 i byr\u00e5det samlede vurderinger. Byr\u00e5det innstiller etter dette til at klagen ikke tas til f\u00f8lge, med n\u00e6rmere henvisning til fagetatens rettslige vurderinger. Byr\u00e5det stiller seg likevel positiv til at det gj\u00f8res noen tilpasninger med utgangspunkt i godkjent situasjon. Dette gjelder fortrinnsvis tilpasninger opp mot godkjente trapper p\u00e5 gbnr. 216/1169. Dette forutsetter at byr\u00e5dens fullmaktvedtak blir st\u00e5ende som endelig vedtak for gbnr. 216/1169. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 28.06.2024 opprettholdes. Klagen tas ikke til f\u00f8lge. Dato: 18. desember 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 25.10.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage over avslag 5. Avslag 6. Byantikvarens uttalelse 7. Uttalelse fra Statsforvalteren i Vestland 8. S\u00f8knad om tiltak 9. Tegninger 2) P\u00e5legg om retting og ilegging av tvangsmulkt 3) \u00c5sane gnr 216 bnr 1169 Strandveien. Klage over avslag p\u00e5 s\u00f8knad om oppf\u00f8ring av trapper m.m. [Byr\u00e5dens fullmaktvedtak for tiltak p\u00e5 gbnr. 216/1169] 5 "
}