{
  "dokument_id": "1bf51f9d-afdb-5770-88f5-587eb310e31c",
  "doc_type": "case_attachment",
  "kommune": 4601,
  "tittel": "Vedtak fra RBA datert 18.12.2023",
  "url": "https://bergen.kommune.no/politikere-utvalg/api/fil/bk360/10294959/Vedtak-fra-RBA-datert-18-12-2023",
  "tekst": "Bergenhus. Gamle Kalvedalsveien 2, nytt bygg - Boligform\u00e5l R\u00e5det for byforming og arkitektur (RBA) behandlet saken i m\u00f8tet 18.12.2023 sak 51/23 og fattet f\u00f8lgende vedtak: Oms\u00f8kte tiltak har en arkitektonisk ide om \u00e5 plassere en ny boenhet bak eksisterende mur i et omr\u00e5de karakterisert av frittliggende villabebyggelse i store hager beliggende i et kupert og til dels bratt landskap. Selve den oms\u00f8kte eneboligen har kvaliteter n\u00e5r det gjelder komposisjon og utforming i seg selv, mens tegningsmaterialet som ligger ved s\u00f8knaden som plan, snitt og oppriss viser ikke forholdet til omliggende landskap og bebyggelse i tilstrekkelig grad. Fortetting i eksisterende boligomr\u00e5der er en krevende \u00f8velse, der det kreves sensitivitet i hvordan man tiln\u00e6rmer seg landskap og kulturmilj\u00f8. I nabomerknadene g\u00e5r blant annet temaene veiforhold, omr\u00e5dekarakter og tomteforhold igjen, og til sammen utgj\u00f8r disse et bilde p\u00e5 de mange faktorene i denne saken. N\u00e5r det gjelder tomteforholdene med til dels sv\u00e6rt bratt terreng kan det viser R\u00e5det til Arkitekturstrategiens punkt 3 Samspill mellom by og natur, der det anbefales \u00e5 unng\u00e5 store terrenginngrep, og i st\u00f8rst mulig grad ivareta den opprinnelige topografien. Dette reflekteres ogs\u00e5 i Kommuneplanens bestemmelse 8.2.9 om at nye byggetiltak skal ha god terrengtilpasning med minst mulig bruk av store skj\u00e6ringer, fyllinger og murer. Situasjonen som nybygget er tenkt lagt inn i er sv\u00e6rt trang, og vil medf\u00f8re at de eksisterende murene m\u00e5 rives, og nye etableres. RBA ser heller ikke hvordan uttak av masser og riggplass kan ivaretas i dette omr\u00e5det uten \u00e5 skape betydelige utfordringer for omgivelsene. Tiltaket vil ogs\u00e5 medf\u00f8re store inngrep sv\u00e6rt tett p\u00e5 eiendommen i nord, og her m\u00e5 det p\u00e5regnes et omfattende sikringsarbeid i tillegg til at tiltaket ligger sv\u00e6rt n\u00e6r en bekk, noe som skaper ytterligere utfordringer med flomsikring. Videre ligger det en stor uforutsigbarhet ved etablering av byggegrop, og hvordan dette kan p\u00e5virke l\u00f8smassene som ligger bak natursteinsmurene, samt hva som vil skje etter at vegetasjonen som binder l\u00f8smassene er fjernet. N\u00e5r det gjelder omr\u00e5dekarakter, viser R\u00e5det til arkitekturstrategiens punkt 04 Bymilj\u00f8er med egenart, der det oppfordres til \u00e5 skape byrom og bebyggelse med utgangspunkt i bydelens arkitektoniske egenart. Eiendommen omfattes av Kommunedelplan s\u00f8r, der den ligger i planomr\u00e5de D Kalfaret, der det under \u00a710a Bestemmelser om bebyggelsen under punkt 2 st\u00e5r at \u00abI omr\u00e5der med sammenhengende, historisk villabebyggelse skal eiendommenes bebyggelsesstruktur ikke endres. Volum, gesims- og m\u00f8neh\u00f8yder, takform og materialbruk i den eldre bebyggelsen skal v\u00e6re dimensjonerende for ny bebyggelse\u00bb. Oms\u00f8kte tiltak bryter med bestememlsene i denne planen, og lager en situasjon som er sv\u00e6rt presset i forhold til veisituasjon, tomtest\u00f8rrelse, inngrep i terreng samt eksisterende bebyggelsesstruktur med store, frittliggende bygningsvolum. Utfra dette er det vanskelig \u00e5 se at tiltaket tilf\u00f8rer noen merverdier til omr\u00e5det som helhet. Alt i alt er det sv\u00e6rt mange element som m\u00e5 p\u00e5 plass for \u00e5 innpasse et nytt boligtiltak i en eksisterende situasjon. RBA er derfor usikker p\u00e5 om det i det hele tatt er mulig \u00e5 innpasse en enebolig i en situasjon som er s\u00e5 trang som tilfellet er for oms\u00f8kte tiltak. N\u00e5r det gjelder innpassing av nye boliger i eksisterende situasjon generelt anbefales det \u00e5 se p\u00e5 Byarkitektens r\u00e5d om Fortetting i eksisterende bygningsmilj\u00f8, som ligger p\u00e5 Bergen kommunes nettsider. Her anbefales det \u00e5 tilpasse bebyggelsen og uterom til terrenget slik at man i st\u00f8rst mulig grad unng\u00e5r murer og skj\u00e6ringer. Ved oppstart av prosjektet anbefales det \u00e5 unders\u00f8ke f\u00f8lgende: \u2022 Hvordan tilpasse seg til den lokale bebyggelsesstrukturen og landskapet? \u2022 Hvordan utvikle et tomt og samtidig hensyn ta naboenes utsikt og solforhold s\u00e5 godt som mulig? \u2022 Hvordan fortette og samtidig ta vare p\u00e5 bygninger med verneverdi? \u2022 Hvordan fortette uten \u00e5 \u00f8ke trafikken i omr\u00e5det i nevneverdig grad? R\u00e5d 1: Identifiser utfordringene tidlig i prosessen R\u00e5d 2: Lag gode analyser R\u00e5d 3: Unders\u00f8k flere l\u00f8sninger gjennom mulighetsstudier R\u00e5d 4: Skap verdier for alle, b\u00e5de nye og eksisterende beboere R\u00e5d 5: Jobb med volum, skala og materialer Se link under for hele R\u00e5det om fortetting: https://www.bergen.kommune.no/hvaskjer/tema/arkitekturogbyformingsstrategi/rad/fortetting Konklusjon: R\u00e5det kan ikke anbefale tiltaket som oms\u00f8kt. 2 "
}