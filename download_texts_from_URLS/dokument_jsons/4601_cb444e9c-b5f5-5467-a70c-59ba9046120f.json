{
  "dokument_id": "cb444e9c-b5f5-5467-a70c-59ba9046120f",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 4 - Ambulerende vaktmestere og renholdere ved L\u00f8v\u00e5s oppveksttun - Eline Aresdatter Haakestad (MDG)",
  "url": "https://bergen.kommune.no/politikere-utvalg/api/fil/bk360/12118063/Svar-pa-skriftlig-sporsmal-nr-4-Ambulerende-vaktmestere-og-renholdere-ved-Lovas-oppveksttun-Eline-Aresdatter-Haakestad-MDG-",
  "tekst": " Byr\u00e5dsavdeling for finans Til Intern korrespondanse Bystyrets kontor v/ Frank Wessels V\u00e5r referanse: 2025/117523-4 Saksbehandler: Mette Kristin Gjerde Fra Dato: 26. februar 2025 Byr\u00e5d for finans Svar p\u00e5 skriftlig sp\u00f8rsm\u00e5l nr. 4 - Ambulerende vaktmestere og renholdere ved L\u00f8v\u00e5s oppveksttun - Eline Aresdatter Haakestad (MDG) Representanten Eline Aresdatter Haakestad (MDG) har den 11.02.15 sendt inn f\u00f8lgende skriftlige sp\u00f8rsm\u00e5l: Finansbyr\u00e5den har nylig omstrukturert driftsteknikerordningen gjennom Etat for bygg og eiendom. Dette har medf\u00f8rt endringer i samarbeidsstrukturen mellom skolene og deres drifts- og servicepersonell. For L\u00f8v\u00e5s oppveksttun skole inneb\u00e6rer dette at det n\u00e5 er flere driftsteknikere med ulike ansvarsomr\u00e5der, noe som har skapt bekymring blant ledelsen. Tidligere hadde skolen et tett og n\u00e6rt samarbeid med \u00e9n dedikert driftstekniker. Dette var en modell som fungerte effektivt, da de involverte personene hadde en god forst\u00e5else av skolens spesifikke behov og utfordringer. Den nye modellen fragmenterer ansvaret mellom ulike driftsteknikere: \u00e9n for basseng, \u00e9n for generell drift og \u00e9n for service. Denne modellen vil ikke bare f\u00f8re til mer administrativ kompleksitet, men ogs\u00e5 til en utvanning av et system som tidligere har vist seg \u00e5 v\u00e6re velfungerende. Det er derfor en bekymring for at disse endringene vil f\u00f8re til ineffektivitet, redusert kvalitet p\u00e5 tjenestene og \u00f8kte utfordringer for skolens ledelse. Sp\u00f8rsm\u00e5l til finansbyr\u00e5den: 1. Hvordan planlegger kommunen \u00e5 sikre effektiv kommunikasjon og koordinering mellom skolen og de ulike driftsteknikerne under den nye modellen? 2. Hvilke tiltak vil bli iverksatt for \u00e5 sikre at skolen fortsatt f\u00e5r tjenester som er tilpasset i dens spesifikke behov? 3. Har byr\u00e5den vurdert de administrative og operasjonelle konsekvensene av denne omstruktureringen for skolens ledelse? 4. Hvordan vil kvaliteten for drift opprettholdes med sentraliseringen under Etat for bygg og eiendom? 5. Er det mulig \u00e5 revurdere eller tilpasse modellen slik at skolene f\u00e5r en mer helhetlig og direkte myndighet til disse driftsteknikere, som tidligere? Svar fra byr\u00e5den: Omorganiseringen av vedlikeholdsteknikerne er en del av et st\u00f8rre arbeid i Etat for bygg og eiendom (EBE) for \u00e5 sikre en mer effektiv drift av Bergen kommunes bygg og eiendommer. Over tid har kommunen f\u00e5tt flere og mer teknisk avanserte bygg, og behovet for en mer spesialisert tiln\u00e6rming til vedlikehold og drift har \u00f8kt. M\u00e5let med \u00e5 omorganisere har v\u00e6rt \u00e5 sikre en tydeligere ansvarsfordeling, spisse kompetansen innen teknisk drift og f\u00e5 bedre utnyttelse av ressurser, samtidig som skolene f\u00e5r de tjenestene de trenger i sin daglige drift. Tidligere utf\u00f8rte vedlikeholdsteknikerne alle oppgaver. Endringen som er innf\u00f8rt fra januar 2025 inneb\u00e6rer at driften av skolebyggene ivaretas av to ulike roller: \u2022 Byggdrifter: ansvarlig for teknisk drift av eiendommen. \u2022 Servicetekniker: ansvarlig for brukertjenester. Byggene blir stadig mer teknisk avanserte. Byggdrifteren tar derfor h\u00e5nd om det som trengs for at bygget og uteomr\u00e5dene skal fungere etter form\u00e5let, for eksempel varme, ventilasjon, l\u00e5ser og d\u00f8rautomatikk. De h\u00e5ndterer planlagte, forebyggende og utbedrende vedlikeholdstiltak og -tjenester, som ikke n\u00f8dvendigvis initieres p\u00e5 bakgrunn av et innmeldt behov fra skolens side. Rektorene, som brukerne av bygget, har behov for \u00e5 f\u00e5 utf\u00f8rt tjenester, og dette h\u00e5ndteres i den nye organiseringen av serviceteknikere som en f\u00f8rstelinjetjeneste for \u00e5 dekke innmeldte behov fra skolens ledelse. Eksempel p\u00e5 slike oppgaver er justering av tekniske hjelpemidler, m\u00f8bler og l\u00f8st inventar, tilsyn av bygg og uteplassen, eller tilrettelegging for m\u00f8ter i gymsalen. EBE \u00f8nsker \u00e5 levere gode tjenester til brukerne av sine bygg, kommunikasjon og samhandling med rektorene er en viktig del av dette arbeidet. Skolene har fortsatt \u00e9n fast kontaktperson \u2013 serviceteknikeren \u2013 som enten l\u00f8ser skolens behov direkte eller videreformidler tekniske sp\u00f8rsm\u00e5l til riktig fagperson i EBE. For \u00e5 skape bedre struktur og \u00f8ke forutsigbarheten er det innf\u00f8rt et digitalt innmeldingssystem (BkEiendom). Dette systemet gir skolene en oversiktlig m\u00e5te \u00e5 registrere og f\u00f8lge opp behov, samtidig som det gir serviceteknikeren bedre forberedelsesmuligheter. Dersom det oppst\u00e5r hastesaker, har rektorene f\u00e5tt tydelig beskjed om \u00e5 kontakte serviceteknikeren direkte. Rektorene f\u00e5r ogs\u00e5 bedre oversikt over egne og andre kollegaers registreringer enn tidligere, og kan se om en innmeldt sak er under behandling eller avsluttet. Totalt sett skal dette gi bedre tjenester til brukerne av EBE sine bygg. Arbeidet til driftspersonell er ikke sentralisert, men spesialisert for \u00e5 oppn\u00e5 bedre kvalitet og utnyttelse av kompetanse. God teknisk drift gj\u00f8r byggene tryggere, reduserer forfall og gir lengre levetid, og ambisjonen er \u00e5 v\u00e6re i forkant av problemer fremfor \u00e5 m\u00e5tte reparere dem. Brukertjenestene som utf\u00f8res for rektorene har som m\u00e5l \u00e5 sikre god service og forn\u00f8yde brukere, og forventningene til serviceteknikeren er regulert i en egen avtale som tydeliggj\u00f8r leveransene. Selv om driftspersonell fortsatt er til stede p\u00e5 skolene, er deres oppgaver n\u00e5 mer spesialiserte. Dette sikrer at tekniske utfordringer h\u00e5ndteres raskt og korrekt, samtidig som brukerst\u00f8tten ivaretas p\u00e5 en god m\u00e5te. Det er ikke vurdert som hensiktsmessig \u00e5 gi skolene direkte myndighet over driftsteknikerne. Omorganiseringen inneb\u00e6rer ingen endring p\u00e5 dette punktet. Det er EBE som er byggeier og som har ansvar for at bygg og tekniske installasjoner holdes ved like og fungerer som de skal. Dagens ordning er utformet for \u00e5 sikre tydelig spesialisering og effektive ansvarsfordelinger, samtidig som skolene har en fast kontaktperson i hverdagen. Forbedring av tjenestene er et kontinuerlig arbeid. EBE gjennomf\u00f8rer jevnlige brukerunders\u00f8kelser for \u00e5 sikre at skolene opplever at deres behov blir ivaretatt. Serviceteknikeren legger ogs\u00e5 vekt p\u00e5 tett dialog med skolens ledelse for \u00e5 adressere utfordringer raskt. Omorganiseringen er fortsatt i implementeringsfasen, og det behov for justeringer vil vurderes basert p\u00e5 erfaringer og tilbakemeldinger fra ansatte og brukere. Byr\u00e5dets m\u00e5l er at tjenestene samlet sett skal bli bedre og mer effektive gjennom spesialiseringen som n\u00e5 er innf\u00f8rt. Charlotte Spurkeland \u2013 Fungerende byr\u00e5d for finans Dokumentet er godkjent elektronisk. "
}