{
  "dokument_id": "d0045d45-bee8-5d88-bc8b-b53fd961743a",
  "doc_type": "case_attachment",
  "kommune": 4601,
  "tittel": "Klage datert 05.04.2024",
  "url": "https://bergen.kommune.no/politikere-utvalg/api/fil/bk360/10102264/Klage-datert-05-04-2024",
  "tekst": "Bergen kommune, PBE Postmottak.byggesak@bergen.kommune.no V\u00e5r referanse: Ansvarlig advokat: Dato: 63799502/2881858 Ingrid S\u00e6vold Moe 5. mars 2024 KLAGE P\u00c5 AVSLAG - NY IDRETTSHALL, R\u00c5 SKOLE 1 INNLEDNING \u2013 AVSLAGET M\u00c5 OMGJ\u00d8RES TIL EN TILLATELSE Harris Advokatfirma AS representerer tiltakshaver i sak BYGG-2023/16739, der plan- og bygningsetaten (PBE) den 13.02.2024 gav avslag p\u00e5 s\u00f8knad om etablering av ny idrettshall til R\u00e5 skole, samt riving av eksisterende vaktmesterbolig og tekniske f\u00f8ringer i grunnen. Klagen er rettidig fremsatt jfr. fvl. \u00a7 29. Avslaget er hjemlet i plan- og bygningsloven (pbl.) \u00a7 29-2 jfr. kommuneplanens arealdel pkt. 8 som regulerer tiltakets visuelle kvaliteter, reguleringsplanens plankrav jfr. \u00a7 1.1.1, samt regulert utnyttelsesgrad og byggegrense vist i reguleringskartet. Det er s\u00f8kt om dispensasjon fra plankravet, utnyttelsesgrad og byggegrense. S\u00f8knad om dispensasjon fra disse bestemmelsene er avsl\u00e5tt med hjemmel i pbl. \u00a7 19-2. R\u00e5 idrettshall er et flott prosjekt som vil oppfylle et sterkt behov for R\u00e5 skole, og ikke minst et sterkt behov for n\u00e6rmilj\u00f8et og Fana som i dag ikke har et tilfredsstillende tilbud til barn, unge og handicappede. Begrunnelsen i avslaget tilsier at de gode kvalitetene som tilf\u00f8res utearealene p\u00e5 eiendommen ikke er sett og/eller hensyntatt i vurderingen. For \u00e5 tydeliggj\u00f8re kvalitetene, er det utarbeidet to nye illustrasjoner av utearealene som bygger p\u00e5 utomhusplanen som var vedlagt s\u00f8knaden. Vi vil ogs\u00e5 fremheve at tiltakshaver vil kompensere for tapt natur med enda bedre kvaliteter p\u00e5 resterende utearealer. Det vil ogs\u00e5 tilbakef\u00f8res natur andre steder p\u00e5 tomten i tr\u00e5d med kommunens gr\u00f8nne strategi. Byggets visuelle utforming og plassering er n\u00f8ye valgt for \u00e5 gi det beste tilbudet til brukerne og ikke minst for \u00e5 f\u00e5 mest mulig ut av tomten, og brukervennlighet knyttet til eksisterende skole. Tiltakshaver ble derfor sv\u00e6rt overrasket av at visuelle kvaliteter ble benyttet som avslagsgrunn.. Med denne klagen vil vi tydeliggj\u00f8re at vilk\u00e5rene for dispensasjon er oppfylt, og at avslaget derfor lovlig kan og b\u00f8r omgj\u00f8res til en tillatelse jfr. fvl. \u00a7 33. P\u00e5 denne m\u00e5ten kan PBE bidra med \u00e5 tilrettelegge for at det etterlengtede behovet for ny idrettshall kan realiseres innen kort tid. I lys av at tiltaket gjelder skoleform\u00e5l, tillater vi \u00e5 anmode om at klagebehandlingen prioriteres iht. PBEs interne rutiner. Vi vil i det f\u00f8lgende gi en utfyllende begrunnelse for klagen. Harris Advokatfirma AS Den norske advokatforening Global Advocaten MVA Tlf.: 63799502/2881858 harris.no Side 1 av 14 2 VILK\u00c5RENE FOR DISPENSASJON ER OPPFYLT \u2013 TILTAKET KAN GODKJENNES SLIK OMS\u00d8KT 2.1 Rettslig utgangspunkt Etter plan- og bygningsloven \u00a7 19-2 annet ledd f\u00f8rste punktum kan det ikke dispenseres fra reguleringsplaner dersom hensynene bak bestemmelsen det dispenseres fra, eller hensynene i lovens form\u00e5lsbestemmelse, blir \u00abvesentlig tilsidesatt\u00bb. I tillegg m\u00e5 fordelene ved \u00e5 gi dispensasjon v\u00e6re \u00abklart st\u00f8rre enn ulempene etter en samlet vurdering\u00bb, jf. annet ledd annet punktum. 2.2 Hensynene bak plankravet, utnyttelsesgrad og byggegrense \u2013 blir ikke vesentlig tilsidesatt 2.2.1 Plankravet Form\u00e5let med et plankrav er \u00e5 kunne fastsette mer i detalj hvordan arealet innenfor planomr\u00e5det skal benyttes gjennom en planprosess. Hensynene bak plankravet gj\u00f8r seg tydelig gjeldende n\u00e5r det ikke allerede er avklart hva arealet skal brukes til. I slike tilfeller vil allmennheten, offentlige instanser, naboer og andre ber\u00f8rte ha et s\u00e6rlig behov for \u00e5 kunne uttale seg. Gjennom en planprosess vil man da kunne sikre en demokratisk og helhetlig utvikling av et omr\u00e5de, og viktige forhold som trafikk, teknisk infrastruktur etc. vil kunne sees i sammenheng med videre utvikling. Ved vurderingen av om hensynene bak et plankrav vil bli vesentlig tilsidesatt ved en dispensasjon, er det naturlig \u00e5 ta utgangspunkt i hva en reguleringsplan for omr\u00e5det vil kunne avklare. Det m\u00e5 deretter unders\u00f8kes om disse forholdene allerede er avklart p\u00e5 annen m\u00e5te, f.eks. gjennom kommuneplanbestemmelser, etablert infrastruktur m.m. Sp\u00f8rsm\u00e5let en m\u00e5 stille seg i denne saken er derfor hva en eventuell reguleringsplan for eiendommen vil kunne avklare, som ikke kan avklares i byggesaken. Gjeldende eiendom har v\u00e6rt i bruk til ungdomsskole i over 60 \u00e5r, og er i omr\u00e5deplanen avsatt til offentlig tjenesteyting. Arealbruken er f\u00f8lgelig etablert og avklart, og utl\u00f8ser ikke behov for regulering. N\u00e5r det gjelder forholdet til infrastruktur er dette ogs\u00e5 avklart. Ungdomsskolen vil benytte seg av eksisterende avkj\u00f8rsel. Det er i s\u00f8knaden redegjort for trygg trafikkh\u00e5ndtering i gjennomf\u00f8ringsfasen. N\u00e5r det gjelder VLFK \u00f8nske om en \u00aboppstramming\u00bb av eksisterende avkj\u00f8rsel, vil dette ogs\u00e5 bli l\u00f8st p\u00e5 sikt. Slik vi oppfatter det har Proma Eiendom AS (Profier) som vilk\u00e5r for ferdigattest et krav om \u00e5 opparbeide GS12 f\u00f8r ferdigattest for bygningsmassen i Lagunetoppen jfr. \u00a7 2.4.1. N\u00e5r dette er gjennomf\u00f8rt, vil avkj\u00f8rselen v\u00e6re oppstrammet iht. plan. Tiltaket vil i alle tilfeller ikke generere mer trafikk. I avslaget stiller PBE sp\u00f8rsm\u00e5l til om dette kan v\u00e6re korrekt, og ettersp\u00f8r en analyse som dokumenterer dette. VLFK er enig i tiltakshavers vurdering av trafikkmengde. Tiltakshaver forholder seg til kommuneplanen som legger opp til at Bergen skal utvikles som en \u00abg\u00e5by\u00bb med korte avstander mellom hverdagens gj\u00f8rem\u00e5l. R\u00e5 skole ligger i umiddelbar n\u00e6rhet til Bybanestoppet p\u00e5 Lagunen og gode bussforbindelser. Dette muliggj\u00f8r utbygging uten \u00f8kning i personbiltrafikk til og fra eiendommen. Tiltakshaver vil til eksempel ogs\u00e5 vise til nye Holen skole, som nylig er ferdigstilt uten parkeringsplasser. 63799502/2881858 harris.no Side 2 av 14 Bergen vann har den 14.12.23 gitt positiv uttalelse til vann, avl\u00f8p og overvann tilknyttet tiltaket, og stilt ordin\u00e6rt krav om forh\u00e5ndsuttalelse f\u00f8r igangsettingstillatelse. Forholdet til VA er derfor ogs\u00e5 avklart. Sp\u00f8rsm\u00e5let er derfor om det er \u00f8vrige forhold som m\u00e5 h\u00e5ndteres i en planprosess, og som ikke kan l\u00f8ses gjennom byggesaken. I avslaget vektlegges forholdet til natur/utearealer p\u00e5 tomten, i tillegg dispensasjonene som er oms\u00f8kt knyttet til byggegrense og regulert utnyttelsesgrad. Vi vil i det f\u00f8lgende dokumentere at oms\u00f8ke tiltak f\u00e5r enda bedre utearealer enn eksisterende situasjon (se pkt. 2.2.2), og at eiendommen t\u00e5ler en utnyttelse p\u00e5 53% BRA (pkt. 2.2.3), og utbygging over regulert byggegrense (pkt. 2.2.2). Vi kan derfor ikke se at hensynene bak plankravet i \u00a7 1.1.1 blir vesentlig tilsidesatt i denne konkrete saken, da de forhold som en reguleringsplan skal ta stilling til allerede er avklart i forkant og i forbindelse med byggesaken. 2.2.2 Hensynet bak regulert byggegrense blir ikke vesentlig tilsidesatt. Ny idrettshall medf\u00f8rer enda bedre utearealer og ivaretar gr\u00f8nn strategi P\u00e5 et overordnet grunnlag skal ogs\u00e5 byggegrenser ivareta hensyn til brannspredning til andre byggverk, behovet for luft, lys og utsikt, samt hindre innsyn og minimere st\u00f8y. Byggegrensen i gjeldende omr\u00e5deplan avviker fra lovens krav om fire meters avstand til nabogrense i pbl. \u00a7 29- 4. Byggegrensen er tilsynelatende satt i grensen til vegetasjon og kolle \u00f8st p\u00e5 tomten. I planbeskrivelsen er det ikke spor av vurderinger knyttet til hvorfor byggegrensen er satt der den er satt. R\u00e5 skole er ikke en del av de fortettingsomr\u00e5dene som planen fokuserer p\u00e5. Hensynene bak regulert byggegrense er derfor mest sannsynlig satt for \u00e5 ivareta tilstrekkelig med gr\u00f8ntareal p\u00e5 skoletomten. Sp\u00f8rsm\u00e5let blir derfor om idrettsbygget vil medf\u00f8re at skoletomten f\u00e5r mindre gr\u00f8ntareal og d\u00e5rligere utearealer for brukerne. Hvis vi kan svare ja p\u00e5 det sp\u00f8rsm\u00e5let, blir hensynene bak byggegrensen tilsidesatt. I begrunnelsen for avslaget legges det veldig stor vekt p\u00e5 tiltakets inngrep i naturen, og det gis uttrykk for en oppfatning av at utearealene f\u00e5r d\u00e5rligere kvaliteter som en f\u00f8lge av tiltaket. Vi stiller oss sp\u00f8rrende til vurderingen, da hele form\u00e5let med tiltaket er \u00e5 tilrettelegge for bedre kvaliteter til brukerne. R\u00e5 skole best\u00e5r i dag av et asfaltert uteareal med begrensede kvaliteter for brukerne. Dette \u00f8nsker Bergen kommune \u00e5 gj\u00f8re noe med, og ser en gylden mulighet til \u00e5 l\u00f8se dette som en del av det politisk vedtatte oppdraget om \u00e5 realisere en s\u00e5rt etterlengtet idrettshall. Foto under viser eksisterende utearealer som i hovedsak best\u00e5r av en sammenhengende asfaltert flate: 63799502/2881858 harris.no Side 3 av 14 Tiltakshaver har et sterkt \u00f8nske om \u00e5 gi brukerne et bedre tilbud enn i dag. I s\u00f8knaden til idrettshallen ble det derfor ogs\u00e5 lagt ved en utomhusplan som viser hvordan utearealene skal opparbeides parallelt med idrettshallen. Vi stiller derfor sp\u00f8rsm\u00e5l ved f\u00f8lgende kommentar i avslagets s. 7: \u00abTiltaket beslaglegger et areal p\u00e5 ca. 1380 m2 av dagens uteoppholdsareal til skolen, uten at det er tilstrekkelig redegjort for kvaliteten p\u00e5 resterende uteareal. Det er ikke vist med snitt- tegninger hvor og hvordan fotballbane p\u00e5 illustrasjonen skal plasseres. Det er uklart om denne krever terrenginngrep.\u00bb Som illustrasjonsplanen som fulgte ved s\u00f8knaden viste (vedlegg D02) \u2013 har tiltakshaver jobbet grundig med \u00e5 legge ned gode kvaliteter i utearealene. Det kan f\u00f8lgelig virke som at avgj\u00f8relsen er tatt p\u00e5 bristende forutsetninger. Landskapsplanen som er inntatt til h\u00f8yre viser en ytterligere bearbeidet situasjon som grunnlag for arbeid med IG. 63799502/2881858 harris.no Side 4 av 14 For \u00e5 tydeliggj\u00f8re hvordan elevene og brukerne vil ha det etter endring, har arkitekt i forbindelse med klagen utarbeidet ny illustrasjon av utearealene som viser fremtidig situasjon: Som illustrasjonen (samt allerede innsendt utomhusplan) viser, vil ballbingen i s\u00f8r erstattes med en ny multibane i nord\u00f8st. Det vil bli etablert nye beplantede soner med benker der elevene kan oppholde seg, omr\u00e5der som i dag best\u00e5r av asfalt vil erstattes med gress m.m. En detaljert fremstilling av kvalitetene p\u00e5 uteomhusarealet fremg\u00e5r av utomhusplanen. Det vil etter godkjenning ogs\u00e5 bli gjennomf\u00f8rt en brukermedvirkningsprosess for \u00e5 i enda st\u00f8rre grad tilrettelegge iht. brukernes \u00f8nsker. Tiltaket oppfyller ogs\u00e5 kommunens gr\u00f8nne strategi vedtatt av Bergen bystyre den 25.01.2023, hvor blant annet introduseres arealn\u00f8ytralitet som i utgangspunktet legger opp til at det ikke skal nedbygges ur\u00f8rte naturarealer. Dette er ikke en rettslig bindende standard, men likevel noe som dette prosjektet tilstreber \u00e5 oppfylle p\u00e5 sikt. Som det fremkommer av den gr\u00f8nne strategien, vil en rekke samfunnsbehov kunne utl\u00f8se behov for ny utbygging. Vi m\u00e5 derfor i noen tilfeller tilbakef\u00f8re nedbygd areal/gr\u00e5 overflater til natur slik at det arealet som nedbygges erstattes med et nytt gr\u00f8nt areal som tidligere har v\u00e6rt nedbygget. Asfaltert areal p\u00e5 tomten utgj\u00f8r i dag 2750 m2. Etter endringen vil det v\u00e6re 1700 m2 asfalt. 1500 av de asfalterte flatene erstattes med permeable flater (herunder grus, lekeareal, 400 m2 nye gr\u00f8ntarealer mm). Tiltakshaver har derfor arbeidet for at uteomhusarealene etter endringen vil f\u00e5 enda bedre kvaliteter enn dagens situasjon. N\u00e5r eksisterende gymsal rives 1, vil det i tillegg tilf\u00f8res 600m2 nye gr\u00f8ntarealer. Tiltaket vil da oppfylle kommunens ambisjoner om arealn\u00f8ytralitet. Det kan ogs\u00e5 nevnes at det skal v\u00e6re gr\u00f8nt tak p\u00e5 deler av ny idrettshall. 1 S\u00f8knad om riving vil snarlig nabovarsles og gj\u00f8res klar for innsending. 63799502/2881858 harris.no Side 5 av 14 I avslaget fremg\u00e5r det ogs\u00e5 at \u00abGr\u00f8ntarealer skal sikre sammenhengende gr\u00f8ntdrag, som igjen skal sikre verdifulle \u00f8kologiske funksjonsomr\u00e5der for annet dyreliv. Naturomr\u00e5dene i bebygde arealer representerer det ville og det ur\u00f8rte, og kan v\u00e6re en kontrast til de menneskeskapte omgivelsene vi ellers ferdes i.\u00bb. Tiltakshaver er enig i dette, men kan ikke se at idrettshallen bryter eksisterende gr\u00f8ntdrag. Selv om idrettshallen bygger ned deler av eksisterende gr\u00f8ntdrag, vil det fremdeles best\u00e5 et sammenhengende gr\u00f8ntdrag i arealet som er markert med gr\u00f8nn linje i kartet til h\u00f8yre. Skulle dette v\u00e6re avgj\u00f8rende for kommunen, kan det eventuelt stilles vilk\u00e5r om etablering av sti etc. over arealet. Brukerne har alts\u00e5 - ogs\u00e5 etter idrettshallen er bygget \u2013 et uteoppholdsareal med god kombinasjon mellom det ur\u00f8rte og de menneskeskapte omgivelsene. N\u00e5r det gjelder kollen som bygges ned av idrettshallen, er dette heller ikke et omr\u00e5de p\u00e5 tomten som er i bruk av skoleelevene. Det vises i denne sammenheng til vedlagt brev fra rektor ved R\u00e5 skole. Vi vil fremheve f\u00f8lgende fra brevet; \u00abMen det omr\u00e5det som ligger s\u00f8r for trafokiosken, der idrettshallen skal bygges, er ikke et uteomr\u00e5de som benyttes av elevene. N\u00e5r det benyttes er det evt. for \u00e5 stikke seg vekk og noe elevene ikke har lov til. Vi har ikke tilsyn i det omr\u00e5de og det er derfor ikke definert som \u00abskolens omr\u00e5de\u00bb - der elevene har lov til \u00e5 oppholde seg. Vi tenker derfor at det er en st\u00f8rre fordel enn ulempe at idrettshallen \u00abspiser\u00bb av dette arealet.\u00bb Uttalelsen underbygger at idrettshallen ogs\u00e5 vil bidra til et tryggere og bedre utemilj\u00f8 for brukerne. Vi kan etter dette ikke se at hensynene bak byggegrensen i reguleringsplanen blir vesentlig tilsidesatt ved en dispensasjon. Bygget utfordrer ikke hensynene til brannsikkerhet. N\u00e5r det gjelder hensynet til lys, utsikt og utsyn tilsidesettes heller ikke dette. Det er kun plassert to r\u00f8mningsd\u00f8rer, samt tre til fire vinduer p\u00e5 grupperom mot Fanavegen 89b. Grupperommene vil v\u00e6re i bruk innenfor ordin\u00e6r skoletid. Bygget ligger ogs\u00e5 lavere enn eksisterende tr\u00e6r p\u00e5 tomten. I avslaget er det stilt sp\u00f8rsm\u00e5l ved om eksisterende barriere mot Fanavegen 89b blir ivaretatt, til tross for at ansvarlig s\u00f8ker har bekreftet dette i s\u00f8knaden. For \u00e5 illustrere dette enda bedre, er det utarbeidet en ny illustrasjon: 63799502/2881858 harris.no Side 6 av 14 Vi kan derfor ikke se at hensynene lys, luft og innsyn blir vesentlig tilsidesatt. 2.2.3 Hensynene bak tillatt utnyttelsesgrad blir ikke vesentlig tilsidesatt; tomten t\u00e5ler den bygningsmasse som er oms\u00f8kt. Hensynene regulert utnyttelsesgrad skal ivareta er \u00e5 regulere bygningers volum i forhold til behov for uteoppholdsareal, belastning p\u00e5 infrastruktur og forholdet til omgivelsene. Etter avslaget ble truffet, har tiltakshaver gjort en finberegning av utnyttelsesgraden. Ved kontrollm\u00e5l av tegninger p\u00e5 eksisterende skole, fant arkitekt ut at eksisterende bygningsmasse er 147,9 m2 mindre enn det som var lagt til grunn for beregning av utnyttelsesgrad. BRA for eksisterende bygg, inklusiv ny idrettshall, men fratrukket vaktmesterboligen som skal rives, er det samlede arealet p\u00e5 7657,9 m2 BRA. Dette utgj\u00f8r en utnyttelsesgrad p\u00e5 %BRA= 53% (i s\u00f8knaden ble det opplyst at %BRA var 56%). Oms\u00f8kt utnyttelse er en marginal overskridelse av tillatt utnyttelsesgrad p\u00e5 50% RBA. 2 Sp\u00f8rsm\u00e5let blir om overskridelsen med 3 prosentpoeng vil tilsidesette hensynene i vesentlig grad. I denne sammenheng henvises det til tidligere argumentasjon, der det er dokumentert at skolen vil f\u00e5 bedre uteoppholdsareal enn eksisterende situasjon, begrunnelse for at tiltaket ikke vil medf\u00f8re en st\u00f8rre belastning p\u00e5 eksisterende infrastruktur, samt illustrasjon og begrunnelse for at omkringliggende omgivelser ikke vil f\u00e5 s\u00e6rlige ulemper ved bebyggelsen. KPA, vedtatt 2 Tiltakshaver kommer innen kort tid til \u00e5 sende inn s\u00f8knad om riving av eksisterende gymsal. Utnyttelsesgraden p\u00e5 eiendommen vil da v\u00e6re akkurat 50% BRA (7179,9/14259). S\u00f8knad om riving av eksisterende gymsal m\u00e5 behandles som en egen sak, men viser at eiendommen i fremtiden ikke vil kreve dispensasjon fra utnyttelsesgraden, og samtidig f\u00e5 enda st\u00f8rre utearealer. 63799502/2881858 harris.no Side 7 av 14 etter omr\u00e5deplanen, viser at bystyret har en arealstrategi som angir en h\u00f8yere utnyttelsesgrad for tomten enn det omr\u00e5deplanen gj\u00f8r. Selv om omr\u00e5deplanen setter de rettslige f\u00f8ringene for utnyttelsen, underbygger ogs\u00e5 KPA at en overskridelse p\u00e5 3 prosentpoeng ikke vil vesentlig tilsidesette hensynene bak tillatt utnyttelsesgrad. 2.3 Tiltaket fremmer lovens form\u00e5l Pbl. \u00a7 1-1 bestemmer blant annet at \u00abLoven skal fremme b\u00e6rekraftig utvikling til beste for den enkelte, samfunnet og framtidige generasjoner.\u00bb \u00abDet skal legges vekt p\u00e5 langsiktige l\u00f8sninger, og konsekvenser for milj\u00f8 og samfunn skal beskrives.\u00bb \u00abPrinsippet om universell utforming skal ivaretas i planleggingen og kravene til det enkelte byggetiltak. Det samme gjelder hensynet til barn og unges oppvekstvilk\u00e5r og estetisk utforming av omgivelsene.\u00bb Oms\u00f8kte tiltak har som form\u00e5l \u00e5 tilrettelegge for et tilbud for n\u00e6rmilj\u00f8et og idrettsmilj\u00f8et i Fana som har et prek\u00e6rt behov for flere idrettshaller grunnet stor underdekning p\u00e5 dette omr\u00e5det. Det er de siste \u00e5rene bygget betydelig med leiligheter i Fana, uten at det parallelt er bygget gode tilbud til barn og unge. Dette kan v\u00e6re medvirkende faktorer til \u00f8kt kriminalitet blant ungdommen i omr\u00e5det. R\u00e5 Idrettshall vil derfor svare ut et etterlengtet behov, og vil sl\u00e5 direkte positivt ut for barn og unges oppvekstsvilk\u00e5r \u2013 i tr\u00e5d med lovens form\u00e5l. Idrettshallen vil ogs\u00e5 v\u00e6re et \u00abfyrt\u00e5rn\u00bb innenfor handicap \u2013 idretten, da den er spesialprosjekter for handicapidrett og rullestolbasket. Dette oppfyller ogs\u00e5 lovens form\u00e5l. Bygningen skal oppf\u00f8res som et passivhus for \u00e5 sette et mindre klimaavtrykk, og tilrettelegger for \u00e5 oppn\u00e5 m\u00e5lsetningen om \u00abG\u00e5byen Bergen\u00bb. Som vist over vil ogs\u00e5 nedbygde naturarealer i stor grad erstattes med nye \u2013 i tr\u00e5d med kommunens gr\u00f8nne strategi. Vi stiller oss derfor sp\u00f8rrende til kommunens vurdering av at tiltaket \u00abstrider mot b\u00e6rekraftighetsprinsippet\u00bb i lovens form\u00e5lsbestemmelse. 2.4 Regionale og nasjonale interesser blir ikke tilsidesatt I avslaget vurderer PBE at regionale og nasjonale interesser blir tilsidesatt \u2013 til tross for at regionale og nasjonale myndigheter ikke har uttalt seg negativt. Vil stiller sp\u00f8rsm\u00e5l til grunnlaget for kommunens standpunkt her. N\u00e5r det gjelder Statsforvalteren, Statens vegvesen og Bymilj\u00f8etaten, har disse ikke gitt uttalelse i saken. Tiltakshaver legger til grunn at dersom ovennevnte myndigheten hadde ment at regionale, nasjonale og lokale hensyn ble tilsidesatt ved en ny idrettshall, ville de benyttet sin rett til medvirkning gjennom uttalelse til s\u00f8knaden \u2013 noe de ikke har gjort. N\u00e5r det gjelder VLFK sin uttalelse til s\u00f8knaden, oversetter PBE denne til at fylkeskommunen er kritisk til avkj\u00f8rselen. Uttalelsen datert 29.01.2023 er inntatt i sin helhet i avslaget. Uttalelsen 63799502/2881858 harris.no Side 8 av 14 innleder med at tiltaket \u00abikkje medf\u00f8re vesentleg meir trafikk i permanent fase men noko anleggstrafikk.\u00bb VLFK \u2013 veimyndigheten - er alts\u00e5 enig med tiltakshaver at tiltaket ikke generer mer trafikk. Videre skriver VLFK at \u00abDet er tilh\u00f8ve i avk\u00f8yrsla til tiltaket som er behov for \u00e5 utbetre, men dette kan etter v\u00e5rt syn gjennomf\u00f8rast utan detaljreguleringsplan.\u00bb Alts\u00e5, veimyndigheten vurderer at det ikke er behov for detaljreguleringsplan. Deretter fremg\u00e5r f\u00f8lgende av uttalelsen: \u00abVi ber om at det vert sett vilk\u00e5r om at tekniske teikningar er godkjende, gjennomf\u00f8ringsavtale inng\u00e5tt og l\u00f8ysinga opparbeidd f\u00f8r igangsetjingsl\u00f8yve for tiltaket. \u00c5rsaka til at vi opparbeiding er knytt til IG er at omr\u00e5det er prega av trafikk i samband med barnehage, skule og fritidsaktivitetar kor s\u00e6rskilt born og unge bevegar seg. Strekninga er skuleveg, og det er spesielt viktig \u00e5 sikre trygg skuleveg i anleggsfasen.\u00bb (min utheving). Tiltakshaver har i s\u00f8knaden beskrevet hvordan trafikksikkerheten blir ivaretatt i anleggsfasen. Det vil bli gjennomf\u00f8rt i samarbeid med VLFK. N\u00e5r det gjelder VLFKs anmodning om at avkj\u00f8rselen oppstrammes i tr\u00e5d med omr\u00e5deplanen, henvises det igjen til at dette er et rekkef\u00f8lgekrav som skal oppfylles av Profier som et ledd i utbyggingen av felt KBA3 jfr. \u00a7 2.4.1, som vilk\u00e5r f\u00f8r ferdigattest. Tiltakshaver har f\u00e5tt opplyst at Profier jobber med \u00e5 sikre rettigheter til grunnen, slik at arbeidet privatrettslig lar seg gjennomf\u00f8re. Vi vet derfor at krysset vil bli innstrammet iht. krav knyttet til naboeiendom. Videre legger det gode kollektivtilbudet i omr\u00e5det opp til at oms\u00f8kte tiltak ikke utl\u00f8ser mer personbiltrafikk enn eksisterende situasjon. Vi kan etter dette ikke se at nasjonale eller regionale interesser blir vesentlig tilsidesatt. 2.5 Oppsummering: hensynene blir ikke vesentlig tilsidesatt. Vi har i ovennevnte gjennomgang dokumentert at hensynene bak plankravet, utnyttelsesgrad og byggegrense, lovens form\u00e5lsbestemmelse og regionale og nasjonale interesser ikke blir vesentlig tilsidesatt. Vi vil i det f\u00f8lgende ogs\u00e5 dokumentere at fordelene ved \u00e5 innvilge dispensasjon er klart st\u00f8rre enn ulempene. 2.6 Fordelene ved \u00e5 innvilge n\u00f8dvendige dispensasjoner overstiger klart ulempene For at det skal v\u00e6re adgang til \u00e5 dispensere er det videre et vilk\u00e5r at \u00abfordelene med \u00e5 gi dispensasjon [m\u00e5] v\u00e6re klart st\u00f8rre enn ulempene etter en samlet vurdering\u00bb, jf. plan- og bygningsloven \u00a7 19-2 andre ledd andre punktum. Det skal foretas en interesseavveining, der fordelene ved \u00e5 dispensere m\u00e5 veies opp mot ulempene. I Ot.prp. nr. 32 (2007-2008) s. 228 heter det at det m\u00e5 \u00abforeligge en klar overvekt av hensynene som taler for dispensasjon\u00bb. Sp\u00f8rsm\u00e5let i denne saken er blant annet om det kan dispenseres fra plankravet i omr\u00e5deplanens \u00a7 1.1.1. Plankravet fastsetter en fremgangsm\u00e5te som skal f\u00f8lges for arbeid og tiltak i omr\u00e5der for bygg og anlegg. Vurderingstemaet er hvilke fordeler og ulemper det gir \u00e5 63799502/2881858 harris.no Side 9 av 14 fravike den fastsatte fremgangsm\u00e5ten i denne konkrete saken, og om fordelene ved \u00e5 fravike plankravet er klart st\u00f8rre enn ulempene etter en samlet vurdering. En fordel ved \u00e5 dispensere fra plankravet i denne saken vil i f\u00f8rste rekke v\u00e6re \u00e5 unng\u00e5 en ressurskrevende og tidkrevende planprosess, som vil utsette realiseringen av n\u00f8dvendig idrettshall i minst 3-6 \u00e5r. \u00c5 bygge n\u00e5 gir blant annet direkte fordeler for samfunnet, herunder styrkes tilbudene til barn, unge og handicapidretten. Videre vil tiltaket v\u00e6re et bidrag til \u00e5 heve sikkerheten i omr\u00e5det, samt gi gr\u00f8nnere utearealer til skolen. Hvis man m\u00e5 inn i full planprosess har man ikke kontroll p\u00e5 eventuelle strengere f\u00f8ringer som m\u00e5tte v\u00e6re kommet om tre \u00e5r. Tiden i seg selv kan da sette kjepper i hjulene for prosjektet. Det vises ogs\u00e5 til de fordeler som er beskrevet tidligere i klagen, samt dispensasjonss\u00f8knaden i sin helhet. Ulempen ved \u00e5 dispensere vil v\u00e6re at man ikke f\u00e5r en like omfattende, grundig og demokratisk behandling av tiltaket som ved en reguleringsprosess. N\u00e5r det skal tas stilling til vilk\u00e5ret om at fordelene m\u00e5 v\u00e6re klart st\u00f8rre enn ulempene, m\u00e5 det derfor vurderes i hvilken grad hensynene til offentlighet, samr\u00e5d og medvirkning gj\u00f8r seg gjeldende, f.eks. fordi tiltaket i seg selv eller de konsekvenser det kan gi, vil kunne behov for andre tiltak mv. Ogs\u00e5 hensynet til om det aktuelle tiltaket kan eller b\u00f8r sees isolert, og ikke i sammenheng med videre utvikling av omr\u00e5det, vil v\u00e6re viktig. Det vil i tillegg kunne v\u00e6re relevant \u00e5 se hen til om det er behov for et juridisk bindende styringsdokument. I denne konkrete saken er idrettshallen et konkret behov tilknyttet R\u00e5 ungdomsskole, og idrettsmilj\u00f8et i omr\u00e5det. Det aktuelle tiltaket kan og b\u00f8r sees isolert, og ikke i sammenheng med utviklingen av omr\u00e5det ellers fordi tomten allerede er avsatt til undervisningsform\u00e5l. Alle eventuelt ber\u00f8rte regionale og nasjonale myndigheter har f\u00e5tt mulighet til \u00e5 uttale seg til byggesaken. Det er kun VLFK som har uttalt seg, og forholdet til eksisterende avkj\u00f8rsel vil av tiltakshaver bli l\u00f8st i utbyggingsfasen og av nabo endret permanent i tr\u00e5d med rekkef\u00f8lgekrav. Tiltaket genererer imidlertid ikke \u00f8kt trafikk. N\u00e5r idrettshallen er ferdig utbygget, er det ikke behov for et juridisk styringsdokument ellers p\u00e5 tomten. Avkj\u00f8rselen er allerede detaljregulert. Eventuelle andre s\u00f8knadspliktige tiltak p\u00e5 R\u00e5 skole vil v\u00e6re knyttet til riving av eksisterende gymsal og eventuelle n\u00f8dvendige moderniserings/oppussingsbehov innenfor eksisterende bygningsmasse. En detaljreguleringsplan vil i dette tilfellet ikke gi et bedre beslutningsgrunnlag, enn det den utfyllende bygges\u00f8knaden gir. Fordelene ved \u00e5 dispensere fra plankravet anses derfor \u00e5 v\u00e6re klart st\u00f8rre enn ulempene. Sp\u00f8rsm\u00e5let blir videre om fordelene ved \u00e5 dispensere fra reguleringsplanens byggegrense og utnyttelsesgrad er klart st\u00f8rre enn ulempene. Ulempene ved \u00e5 dispensere fra utnyttelsesgrad og byggegrense er at tiltaket bygger ned natur. Vi har imidlertid tidligere dokumentert at dette ikke medf\u00f8rer at utearealene f\u00e5r svekkede kvaliteter, eller at eiendommen f\u00e5r f\u00e6rre kvadratmeter med gr\u00f8ntarealer enn tidligere, snarere tvert imot. I tillegg har vi dokumentert at arealet ikke har en bruksverdi for elevene i dag, og at det fra skolens side vurderes som hensiktsmessig at det kommer et bygg her. Plassering av bygget p\u00e5 denne delen av tomten muliggj\u00f8r tilrettelegging for sv\u00e6rt gode utearealer. Ved plassering av bygget andre steder p\u00e5 tomten, vil dette i mye st\u00f8rre grad nedbygge arealer som i dag har en stor bruksverdi for skolen. I forh\u00e5ndskonferansen ble det dr\u00f8ftet fire ulike plasseringer, og tiltakshaver valgte med bakgrunn i den tilbakemelding som ble gitt i 63799502/2881858 harris.no Side 10 av 14 forh\u00e5ndskonferansen \u00e5 g\u00e5 videre med oms\u00f8kte plassering. St\u00f8rrelsen p\u00e5 hallen en styrt av den bruken bygget tilrettelegges for. For denne konkrete tomten er %BRA satt i en overordnet omr\u00e5deplan. Eiendommen er regulert \u00abas is\u00bb, de \u00f8vrige utbyggingsomr\u00e5dene innenfor omr\u00e5deplanen har en utnyttelsesgrad p\u00e5 over 300% BRA. En overskridelse p\u00e5 3 prosentpoeng er en marginal overskridelse. Det er da viktig \u00e5 vektlegge hva som er \u00f8nsket/hensiktsmessig utnyttelse i dag, fremfor \u00e5 kreve reduksjon kun av hensyn til den utnyttelsesgraden som er satt i planen. Vi kan ikke se at det er planfaglige hensyn som taler imot oms\u00f8kt utnyttelse. Tvert imot er det klare samfunnsmessige fordeler ved \u00e5 tillate oms\u00f8kt utnyttelse; Bergen trenger en idrettshall i Fana som i tillegg er tilrettelagt for rullestolbrukere. Bruken til rullestolidrett har v\u00e6rt styrende for st\u00f8rrelsen p\u00e5 bygningsmassen. Plasseringen tilrettelegger ogs\u00e5 for universell tilkomst til deler av eksisterende skolebygning, som ikke er tilgjengelig i dag. Dersom bygget blir plassert et annet sted p\u00e5 tomten, er det krevende \u00e5 etablere tilsvarende gangbro mellom gammelt skolebygg og nytt idrettsbygg. Gangbroen vil bidra til \u00e5 l\u00f8se utfordringer med dagens bygningsmasse, da ny idrettshall vil ha heis/l\u00f8fteplattform for rullestolbrukere. Fordelene ved \u00e5 dispensere er f\u00f8lgelig klart st\u00f8rre enn ulempene i denne konkrete saken. Fordelene ved \u00e5 dispensere fra byggegrense og utnyttelsesgrad anses derfor \u00e5 v\u00e6re klart st\u00f8rre enn ulempene. 2.7 Vilk\u00e5rene for dispensasjon er oppfylt Vi har med dette dokumentert at vilk\u00e5rene i pbl. \u00a7 19-2 er oppfylt, og vi anmoder derfor om at kommunen omgj\u00f8r avslaget, og innvilger n\u00f8dvendige dispensasjoner, slik oms\u00f8kt. 3 VISUELLE KVALITETER I avslaget er tiltaket ogs\u00e5 avsl\u00e5tt med hjemmel i pbl. \u00a7 29-2 jfr. Kpa \u00a7 8.2.1 \u2013 alts\u00e5 p\u00e5 grunn av at kommunen ikke mener at tiltaket innehar gode visuelle kvaliteter. PBE skriver f\u00f8lgende: \u00abSlik vi ser det, fremst\u00e5r framsiden p\u00e5 bygget, og hj\u00f8rnet mot skoleg\u00e5rden, som skjematiske og lukket. Utformingen m\u00e5 i st\u00f8rre grad m\u00e5 uttrykke alle funksjonene i bygget. N\u00e5r bygningen har et vesentlig st\u00f8rre volum enn omkringliggende boliger, er det spesielt viktig at tiltaket samspiller med omgivelsene n\u00e5r det gjelder forhold til terreng, form og materialbruk. Vi mener at bygningen mangler den gode kontakten med arealene utenfor. Tiltaket medf\u00f8rer store terrenginngrep, uten at det vist et samspill mellom bygning og terreng.. Vi vil vise til KPA \u00a7 8.2.1 hvor det fremg\u00e5r at nye tiltak skal fremme opplevelsen av stedets egenart. Vi anbefaler at tiltaket bearbeides i b\u00e5de volum, form og detaljeringer. Vi kan ikke se tiltaket fremmer stedets egenart eller tilf\u00f8rer stedet nye kvaliteter.\u00bb 63799502/2881858 harris.no Side 11 av 14 Vi kjenner oss ikke igjen i PBE sin beskrivelse av at bygget om at hj\u00f8rnet mot skoleg\u00e5rden fremst\u00e5r som skjematisk og lukket. Hj\u00f8rnet best\u00e5r i hovedsak av glass, med form\u00e5l om \u00e5 skape god kommunikasjon mellom inne og utearealer. Dette vil bli forsterket n\u00e5r det er m\u00f8rkt, da vil idrettshallen lyse opp uteplassen og invitere brukerne inn. Glassfeltet vil tilf\u00f8re inngangspartiet og foajeen et godt lysinnslipp. Foajeens glasshj\u00f8rne er utgangspunktet for all vertikal og horisontal kommunikasjon innad og utad, og foajeen fungerer som et lyst og \u00e5pent vrimlerom med benker og \u00e5pen kioskl\u00f8sning. Arkitekt er ellers enig med PBE at bygget ellers har en skjematisk utforming. Dette er et bevisst valg, ettersom eksisterende bygg har sterke tidstypiske trekk med horisontale og vertikale b\u00e5nd, stramme linjer, en todelt fargepalett og en ren form. Disse kvalitetene er fors\u00f8kt modernisert og videref\u00f8rt i nye R\u00e5 idrettshall. P\u00e5 denne m\u00e5ten vil b\u00e5de gammel og ny bygningsmasse \u00abspille p\u00e5 lag\u00bb. Byggets bakre del er plasser inn i- og under terreng for \u00e5 inng\u00e5 skj\u00e6ringer rundt bygget, og for \u00e5 bevare s\u00e5 mye av kollen som mulig. Dette tilrettelegger ogs\u00e5 for en god buffer mot naboer i \u00f8st: 63799502/2881858 harris.no Side 12 av 14 N\u00e5r bygningens st\u00f8rrelse og skala omtales, er det underlig \u00e5 begrunne avslaget med at bygget har st\u00f8rre volum en eneboligene i bakkant. Det er mer treffende \u00e5 vurdere byggets st\u00f8rrelse mot R\u00e5 skole, og den store blokkbebyggelsen i \u00f8st n\u00e5r en skal vurdere tiltakets visuelle kvaliteter opp mot dens bebygde omgivelser. Det er ogs\u00e5 viktig at arkitektens rolle er \u00e5 utforme tiltaket slik at det f\u00e5r en god arkitektonisk utforming i samsvar med sin funksjon jfr. \u00a7 29-1. If\u00f8lge lovkommentaren til Carl Wilheln Tyr\u00e9n \u00abmenes ikke bare tiltakets utseende [med \u00abarkitektonisk utforming\u00bb], men [det] inneb\u00e6rer at alle krav som stilles til tiltaket, skal innarbeides i den endelige utformingen. Kravene knyttes til byggverkets utseende, uterom mellom byggverk og opparbeidede utearealer. Ikke bare visuelle kvaliteter inng\u00e5r i vurderingen, men ogs\u00e5 universell utforming og forsvarlighet etter \u00a7 29-3. Tekniske krav til bygget etter \u00a7 29-5 skal oppfylles, og tekniske installasjoner etter \u00a7 29-6 skal innpasses. Det samme gjelder heis, rulletrapp og rullende fortau etter \u00a7 29-9. Regelen tydeliggj\u00f8r at samtlige krav skal oppfylles.\u00bb Nybygget best\u00e5r av kvadratiske former, brutt opp i mindre volumer som trapper ned fra sitt h\u00f8yeste punkt bak ved kollen, videre ned mot skoleplass og til slutt ned og inn mot eksisterende bygg. Det laveste volumet er plassert mot eksisterende bygg for \u00e5 best mulig dagslysforhold for tilliggende undervisningslokaler, slik at disse ikke f\u00e5r svekkede tekniske kvaliteter. P\u00e5 grunn av at hallen er tiltenkt rullestolsport, setter dette ogs\u00e5 f\u00f8ringer for den arkitektoniske utformingen. 63799502/2881858 harris.no Side 13 av 14 Vi kan med dette ikke se at kommunens begrunnelse samsvarer med lovgivers krav og forutsetninger for vurderingen av om et tiltak innehar god arkitektonisk utforming, og gode visuelle kvaliteter. Dersom kommunen mener at det b\u00f8r jobbes videre med materialiteten p\u00e5 bygget, kan dette eventuelt stilles som et vilk\u00e5r for tillatelsen. 4 OPPSUMMERING: ET GODT PROSJEKT SOM B\u00d8R GODKJENNES Tiltakshaver har oms\u00f8kt et godt prosjekt med gode kvaliteter, med et form\u00e5l om \u00e5 kunne tilby det beste tilbudet til de viktige brukerne. Ettersom bygget plasseres i et gr\u00f8ntomr\u00e5de, er det gjort et betydelig arbeid med \u00e5 tilf\u00f8re og erstatte nedbygde arealer med gr\u00f8nne lunger. Begrunnelsen som er gitt i avslaget tilsier at PBE ikke har forst\u00e5tt de kvaliteter som blir tilf\u00f8rt utearealene, og vi h\u00e5per at tilleggsdokumentasjon og -informasjonen som n\u00e5 er gitt har synliggjort dette p\u00e5 en bedre m\u00e5te enn i s\u00f8knaden. PBE har i avslaget stilt krav til detaljregulering, men hva mer vil en oppn\u00e5 med \u00e5 regulere - som ikke allerede blir ivaretatt gjennom byggesaken? Det er riktig at det i mange tilfeller er behov for en reguleringsplan f\u00f8r et tiltak kan godkjennes, men det er ogs\u00e5 viktig \u00e5 ikke \u00abregulere for \u00e5 regulere\u00bb. Dette koster samfunnet tid og penger. R\u00e5 idrettshall er et godt eksempel p\u00e5 en byggesak, som gjennom utfyllende dokumentasjon og visualisering kan l\u00f8ses i en byggesak. Vi har i denne klagen dokumentert at vilk\u00e5rene for dispensasjon er oppfylt, og at bygget og utearealene innehar gode visuelle og arkitektoniske kvaliteter som ivaretar dens funksjon og brukernes behov. Med bakgrunn i ovennevnte ber vi om at avslaget omgj\u00f8res til en tillatelse, og at n\u00f8dvendige dispensasjoner innvilges. Vennligst ta kontakt dersom kommunen har sp\u00f8rsm\u00e5l eller behov for ytterligere dokumentasjon. Med vennlig hilsen Harris Advokatfirma AS Ingrid S\u00e6vold Moe Advokat / Partner ism@harris.no | 473 08 864 63799502/2881858 harris.no Side 14 av 14 "
}