{
  "dokument_id": "e38cbbf2-c1f6-5bea-9efe-cd438efb1358",
  "doc_type": "case_attachment",
  "kommune": 4601,
  "tittel": "Svar fra Bymilj\u00f8etaten p\u00e5 bestilling av faglig innspill - Representantforslag fra Ingrid Nergaard Fjeldstad (V) om tiltak for at flere kan f\u00e5 gleden av \u00e5 st\u00e5 p\u00e5 sk\u00f8yter p\u00e5 naturis i Bergen",
  "url": "https://bergen.kommune.no/politikere-utvalg/api/fil/bk360/10063400/Svar-fra-Bymiljoetaten-pa-bestilling-av-faglig-innspill-Representantforslag-fra-Ingrid-Nergaard-Fjeldstad-V-om-tiltak-for-at-flere-kan-fa-gleden-av-a-sta-pa-skoyter-pa-naturis-i-Bergen",
  "tekst": " Bymilj\u00f8etaten BBU - Seksjon klima, milj\u00f8 og samfunn V\u00e5r referanse: 2024/16464-10 (Arbeidssted) Saksbehandler: Tord Honne Holgernes Postboks 7700 Dato: 18. mars 2024 5020 BERGEN Deres ref.: Svar fra Bymilj\u00f8etaten p\u00e5 bestilling av faglig innspill - Representantforslag fra Ingrid Nergaard Fjeldstad (V) om tiltak for at flere kan f\u00e5 gleden av \u00e5 st\u00e5 p\u00e5 sk\u00f8yter p\u00e5 naturis i Bergen Det vises til bestilling, datert 13.2.2024, hvor byr\u00e5dsavdelingen ettersp\u00f8r Bymilj\u00f8etatens vurdering av representantforslag fra Ingrid Nergaard Fjeldstad. Representantforslaget gjelder tiltak for \u00e5 gi muligheten for flere til \u00e5 st\u00e5 p\u00e5 sk\u00f8yter p\u00e5 natur-is i Bergen. Nedenfor f\u00f8lger etatens vurderinger. Innledende kommentarer Som det fremg\u00e5r av representantforslaget, s\u00e5 m\u00e5ler Bymilj\u00f8etaten isdybden p\u00e5 12 utvalgte vann i Bergen kommune. Det stemmer ogs\u00e5 at vi tidligere m\u00e5lte flere vann, men at dette har blitt redusert pga kapasitets- og ressurssituasjonen til etaten (andre oppgaver m\u00e5 prioriteres). Dette er tidligere informert om til byr\u00e5dsavdelingen i styringsdialogen. Da Bymilj\u00f8etaten reduserte antall vann som ble m\u00e5lt, pekte vi ogs\u00e5 p\u00e5 behovet for at byens innbyggere selv m\u00e5 gj\u00f8re egne vurderinger av sikkerheten \u2013 p\u00e5 samme m\u00e5te som man ellers m\u00e5 gj\u00f8re hvis man ferdes i naturen. Ism\u00e5ling ved hjelp av frivillige Representantforslaget peker p\u00e5 muligheten for at frivillige f\u00e5r oppgaven med \u00e5 m\u00e5le isen p\u00e5 vann som kommunen ikke m\u00e5ler. Det vises til at kommunen kan tilby gassm\u00e5lingskurs til f.eks. idrettslag, slik at disse kan m\u00e5le isen i nabolaget sitt. M\u00e5lingene b\u00f8r if\u00f8lge forslaget ogs\u00e5 kunne legges inn i kommunens kartdatabase. Bymilj\u00f8etaten er i utgangspunktet positiv til at f.eks. idrettslag kan utf\u00f8re denne oppgaven p\u00e5 vann som er av interesse for sk\u00f8yteinteresserte i byens mange nabolag (som tilgrenser sm\u00e5 eller store vann). Samtidig ser vi en del utfordringer. For egen del er etaten en forvaltnings-, drifts- og gjennomf\u00f8ringsorganisasjon, uten ressurser til \u00e5 l\u00e6re opp frivillige i ism\u00e5ling. Vi ser ogs\u00e5 for oss at en slik ordning vil kreve en del administrativt arbeid, noe etaten heller ikke har et opplegg for, slik vi er organisert med oppgaver og ansvar i dag. Hvis noe slikt skal gjennomf\u00f8res, b\u00f8r det etter v\u00e5rt skj\u00f8nn organiseres av en kommunal etat som i dag jobber tett med idrett eller andre frivillige. En annen viktig side av saken er ansvaret kommunen eventuelt tar p\u00e5 seg. At enkeltpersoner selv gj\u00f8r en vurdering av risiko, er noe folk gj\u00f8r i naturen (og andre steder) hver eneste dag \u2013 p\u00e5 vegne av seg selv og familien. Hvis kommunen g\u00e5r god for en form for sertifiseringsordning, hvor m\u00e5lingene utf\u00f8res av andre, er det imidlertid en annen sak. Som utgangspunkt mener Bymilj\u00f8etaten det er viktig at kommunen ikke g\u00e5r inn i slike ordninger, uten at ansvarssp\u00f8rsm\u00e5let (b\u00e5de rettslig og i opinionen) utredes n\u00e6rmere. Det vil ogs\u00e5 ha betydning for den kompetansen som vil kreves for \u00e5 avholde slike kurs, noe kommunen enten m\u00e5 finne internt eller kj\u00f8pe inn. Hvilke krav Bymilj\u00f8etaten stiller til farbar is er n\u00e6rmere beskrevet under \u00abSkilting\u00bb nedenfor. Postadresse: Telefon: 55565690 Postboks 7700, 5020 BERGEN E-post: bymiljoetaten@bergen.kommune.no Kontoradresse: Internett: www.bergen.kommune.no Johannes Bruns gate 12 Bymilj\u00f8etaten har for \u00f8vrig ikke hatt anledning til \u00e5 sjekke i detalj hva som vil kreves for at alle frivillige ism\u00e5lere ogs\u00e5 kan melde inn m\u00e5lingene i kommunens kartlag, men vil i utgangspunktet anta at dette er mulig. Det er imidlertid viktig \u00e5 p\u00e5peke at ogs\u00e5 dette vil kreve tid og ressurser fra kommunens side. Skilting Representantforslaget reiser ogs\u00e5 sp\u00f8rsm\u00e5l rundt den kommunale skiltingen p\u00e5 de 12 vannene Bymilj\u00f8etaten ism\u00e5ler. Forslagsstiller peker p\u00e5 at skilt med \u00abIsen er ikke trygg\u00bb kan oppleves overbeskyttende for vann som ikke har stor nok dybde, og \u00f8nsker en vurdering av hvor og n\u00e5r det skal skiltes med slike skilt. I tillegg \u00f8nsker forslagsstiller en vurdering av om det b\u00f8r skiltes p\u00e5 en annen m\u00e5te om hva som er farbar is p\u00e5 byens vann. Bymilj\u00f8etaten setter kun ut skilt med \u00abIsen er ikke trygg\u00bb p\u00e5 de 12 vannene vi har ansvar for \u00e5 m\u00e5le. Skiltene settes ut i november/desember og tas inn igjen i mars/april, etter at faren for lange kuldeperioder normalt sett er over. Ser man et slikt skilt, kan man derfor v\u00e6re sikker p\u00e5 at kommunen f\u00f8lger opp med m\u00e5linger p\u00e5 disse vannene. Dersom isen blir klassifisert farbar/trygg, settes det opp et skilt utenp\u00e5 originalskiltet, med informasjon om at isen er farbar. Videre har Bymilj\u00f8etaten strenge krav til hva som er farbar is. Isen m\u00e5les jevnt over hele vannet, slik at en er rimelig sikker p\u00e5 at kravene er oppfylt, uavhengig av hvilken del av vannet/isen man \u00f8nsker \u00e5 bruke. Her er det v\u00e5r erfaring at \u00abkjentfolk\u00bb gjerne m\u00e5ler ett eller to steder, hvor isen kanskje holder 15 cm tykkelse, mens n\u00e5r vi selv m\u00e5ler finner vi omr\u00e5der helt ned til 3-4 cm tykkelse. Det tas i tillegg hensyn til iskvaliteten, fordi st\u00f8rre folkemengder gjerne opps\u00f8ker vannene som er kontrollm\u00e5lt av kommunen. Med andre ord er det viktig \u00e5 ha tilstrekkelig kompetanse f\u00f8r man p\u00e5 vegne av en offentlig akt\u00f8r erkl\u00e6rer et islagt vann som \u00abtrygt\u00bb. N\u00e5r det gjelder dybden p\u00e5 vannet, i forbindelse med behovet for skilting av utrygghet, s\u00e5 er det etatens faglige syn at det ikke skal mye dybde til f\u00f8r det kan oppst\u00e5 farlige situasjoner. Vannene Bymilj\u00f8etaten m\u00e5ler er dype nok til at f.eks. et lite barn i fart lett glir under isen, hvis man er uheldig. P\u00e5 de vannene kommunen \u00abg\u00e5r god for\u00bb mener vi det er en risiko vi ikke kan ta, uavhengig av vannets dybde. Samtidig har Bymilj\u00f8etaten forst\u00e5else for at skiltene med \u00abIsen er ikke trygg\u00bb i noen tilfeller skaper st\u00f8y. B\u00e5de Bymilj\u00f8etaten og andre offentlige etater f\u00e5r hver vinter mange meldinger om at utrygg is brukes av sk\u00f8yteg\u00e5ere, hvor disse selv har gjort en egen vurdering og kommet til at det er trygt for dem. En manglende respekt for skiltingen kan v\u00e6re med \u00e5 utvanne skiltets faktiske funksjon, fordi folk opplever isen som trygg akkurat der de st\u00e5r p\u00e5 sk\u00f8yter. Det finnes ogs\u00e5 mange som har lavere sikkerhetsterskel enn det kommunen anvender, og som trives godt med tynnere is \u2013 et eksempel p\u00e5 det er isfiskere. Disse opplever i dag at de kjeftes p\u00e5 av andre forbipasserende, fordi isen er skiltet som utrygg. Et alternativ kan derfor v\u00e6re at Bymilj\u00f8etaten slutter \u00e5 sette ut skilt med \u00abIsen er ikke trygg\u00bb, men kun setter ut skilt om at isen er farbar. En slik l\u00f8sning legger opp til at folk selv m\u00e5 ta et st\u00f8rre ansvar, gj\u00f8re egne m\u00e5linger og ta avgj\u00f8relser p\u00e5 egne vegne, men uten \u00e5 trosse et skilt om at isen ikke er trygg, hvis de selv mener den er det. Da kan de som \u00f8nsker \u00e5 ferdes p\u00e5 tynnere is gj\u00f8re nettopp det, mens resten av befolkningen kan forholde seg til at isen er farbar i tr\u00e5d med kommunens krav, kun hvis det er skiltet positivt om det. En slik omlegging av praksis b\u00f8r i s\u00e5 fall kunngj\u00f8res tydelig ut til innbyggerne f\u00f8r neste vintersesong, i de kanalene kommunen har for slikt. Andre ism\u00e5lingstjenester I etatens arbeid med ism\u00e5ling, har vi ogs\u00e5 v\u00e6rt i dialog med Norges vassdrags- og energidirektorat (NVE). NVE tilbyr flere relevante tjenester, blant annet driver de en isvarslingstjeneste p\u00e5 mer generelt niv\u00e5: Isvarsling | Varsom.no. Side 2 av 4 Bildet over viser et utsnitt fra isvarslingstjenesten. I tillegg driver NVE tjenesten iskart.no. Der kan hvem som helst sende inn isobservasjoner, som da kan sees med en gang av alle som bruker tjenesten. Bildet over viser et utsnitt fra iskart.no, fra januar 2024. P\u00e5 samme nettside har ogs\u00e5 NVE laget noe de kaller for Isskolen, slik at folk kan tilegne seg n\u00f8dvendig kunnskap om is: Isskolen | Varsom.no. Dette er i tr\u00e5d med deres hovedfilosofi n\u00e5r det gjelder ferdsel p\u00e5 is: Det m\u00e5 drives oppl\u00e6ring, slik at folk tar mer fornuftige valg selv. Ingen av disse tjenestene er like sikker som at det utf\u00f8res konkrete ism\u00e5linger p\u00e5 de aktuelle vannene, men de er godt egnet til \u00e5 gi innbyggerne tips og innsikt, slik at man kan gj\u00f8re egne vurderinger. Avsluttende kommentarer I tillegg til kommentarene ovenfor, mener etaten det er viktig at sp\u00f8rsm\u00e5let om ism\u00e5ling ogs\u00e5 vurderes opp mot kost og nytte. Sk\u00f8yteg\u00e5ing er utvilsomt popul\u00e6rt og er et flott tilbud for mange i befolkningen. Det er ogs\u00e5 et tilbud som ikke koster noe \u00e5 benytte. Samtidig er det sjelden s\u00e5 kaldt i Bergen at aktuelle vann fryser tilstrekkelig til at isen kan regnes som farbar i tr\u00e5d med kommunens krav. En viktig avveining for kommunen b\u00f8r derfor, etter v\u00e5rt skj\u00f8nn, v\u00e6re om man skal anvende kapasitet og ressurser p\u00e5 \u00e5 tilrettelegge og administrere en ordning for frivillig ism\u00e5ling, eller om disse ressursene er bedre brukt p\u00e5 andre oppgaver. For fremtidige vintre b\u00f8r kommunen ogs\u00e5 vurdere \u00e5 kommunisere mer aktivt ut til innbyggerne n\u00e5r det gjelder NVE-tjenestene som er nevnt ovenfor. Det kan skape mer kompetanse ute blant innbyggerne, f\u00e5 folk til \u00e5 melde inn isobservasjoner, og generelt bidra til trygg ferdsel p\u00e5 bergenske vann. Her ser vi for oss at Bymilj\u00f8etaten kan bidra i kommunikasjonen, slik vi allerede gj\u00f8r det n\u00e5r det gjelder f.eks. vinterdrift p\u00e5 kommunale veier og mye annet. Side 3 av 4 For Bymilj\u00f8etatens del er vi i en \u00f8konomisk situasjon som gj\u00f8r det krevende \u00e5 levere p\u00e5 flere av kjerneoppgavene v\u00e5re. Utfordringer knyttet til bl.a. vedlikeholdsetterslep p\u00e5 kommunal infrastruktur er utfordrende, b\u00e5de ressursmessig og \u00f8konomisk. P\u00e5 ovennevnte grunnlag kan vi derfor ikke anbefale at Bymilj\u00f8etaten f\u00e5r en vesentlig rolle i eventuell tilrettelegging for/oppl\u00e6ring av frivillige n\u00e5r det gjelder ism\u00e5ling. Praksisen rundt hva som skiltes og n\u00e5r det skiltes, mener vi imidlertid kan vurderes i tr\u00e5d med beskrivelsene ovenfor. Vi avventer tilbakemelding p\u00e5 om det er \u00f8nskelig at etaten ser p\u00e5 v\u00e5re rutiner knyttet til skilting av de 12 aktuelle vannene, eller om man politisk \u00f8nsker \u00e5 beholde dagens rutiner. Med hilsen Bymilj\u00f8etaten Lise Reinertsen - etatsdirekt\u00f8r Tord Honne Holgernes - avdelingsleder Dokumentet er godkjent elektronisk. Kopi til: Park- og veidriftsavdelingen (Arbeidssted) Side 4 av 4 "
}