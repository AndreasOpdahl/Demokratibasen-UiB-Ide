{
  "dokument_id": "2c4ee6ef-ecb8-5919-8966-a7152d69e8d7",
  "doc_type": "case_attachment",
  "kommune": 4601,
  "tittel": "Byr\u00e5dens fullmaktvedtak datert 17.03.2024",
  "url": "https://bergen.kommune.no/politikere-utvalg/api/fil/bk360/10368802/Byradens-fullmaktvedtak-datert-17-03-2024",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2023/256782-4 Laksev\u00e5g gnr 136 bnr 43 Drotningsvikveien 131. Klage over avslag p\u00e5 s\u00f8knad om oppf\u00f8ring av enebolig Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av enebolig (BRA 175,5 m2). Oms\u00f8kte enebolig i denne sak er markert \u00abBolig 7\u00bb i vedlagt situasjonsplan. Denne klagesak m\u00e5 ses i sammenheng med \u00f8vrige individuelle og tilsvarende klager p\u00e5 avslag i totalt \u00e5tte saker om etablering av eneboliger og \u00e9n sak om utomhusanlegg p\u00e5 eiendommen gbnr. 136/43. Avslaget ble gitt den 13.10.2023 da en kom til at tiltaket omfattes av forbudet mot vesentlig nybygging i \u00d8vrig byggesone, jf. KPA 2018 \u00a7 26.5.1. Det forel\u00e5 ikke rettslig grunnlag for \u00e5 dispensere fra bestemmelsen, jf. pbl. \u00a7 19-2. Vedtaket er p\u00e5klaget av tiltakshaver Backer Bolig AS v/ Anita Nys\u00e6ther Kristiansen i brev datert 24.10.2023. Ansvarlig s\u00f8ker er Tyark AS v/ \u00d8yvind Kristiansen. Det ble i 2021 bestilt oppstartsm\u00f8te for reguleringsplan p\u00e5 eiendommen i sak 202130836 Laksev\u00e5g, Gnr. 136, Bnr. 43 m.fl., Nedre Stiaberget, Reguleringsplan (PLAN-2022/20714). Det var foresl\u00e5tt \u00e5 regulere omr\u00e5det med ca. 14 enheter. I oktober 2022 valgte Backer Bolig AS \u00e5 stanse planarbeidet. Eiendommen omfattes av reguleringsplan ID 7660000, LAKSEV\u00c5G. GNR 136, DROTNINGSVIK, OLAHAUGEN VEST, ikrafttredelsesdato 29.06.1987 og er regulert til Frittliggende sm\u00e5husbebyggelse. En mindre del av eiendommen (7,7 %) ligger innenfor reguleringsplanen for Sotrasambandet (plan-ID 62990000), og er regulert til samferdselsanlegg og teknisk infrastruktur. KPA 2018, vedtatt i Bystyret 19.06.2019, viser eiendommen som \u00f8vrig byggesone (98,1 %) og gr\u00f8nnstruktur (1,9 %). Eiendommen ligger innenfor hensynssonene vei st\u00f8y \u2013 gul sone og flyst\u00f8y \u2013 gul sone. Saken er vurdert slik at det er n\u00f8dvendig med dispensasjon fra KPA 2018 \u00a7 26.5.1, og slik dispensasjon er oms\u00f8kt, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og det er mottatt merknad fra gbnr. 136/319 (Rune Steffensen), 136/450 (Randi Slettbakk) og 136/456 (Liv Berit Pilskog). Merknadene g\u00e5r i hovedsak p\u00e5 \u00f8kning av trafikk p\u00e5 tilkomstvei, fremtidig vedlikehold av denne med \u00f8kt trafikk/slitasje, samt fare for steinras fra skrent i \u00f8st for\u00e5rsaket av eventuelle rystelser knyttet til grunnarbeid p\u00e5 eiendommen. Det er ogs\u00e5 kommentert plassering av renovasjon (s\u00f8ppelspann) og ulemper dette vil gi med en altfor tett plassering mot 136/450. Det stilles ogs\u00e5 sp\u00f8rsm\u00e5l om n\u00e5r en kan forvente oppstart og n\u00e5r prosjektet antas ferdigstilt, samt hvordan prosjektet vil p\u00e5virke naboer under byggeprosessen. Det vises til avslagsvedtakets pkt. 3.2 for s\u00f8kers kommentarer og Plan- og bygningsetatens vurderinger. Merknadene f\u00f8lger vedlagt i sin helhet. Statens vegvesen frar\u00e5der i uttalelse datert 08.08.2023 at det gis dispensasjon for oms\u00f8kte tiltak. Det vises i all hovedsak til at tomten ligger i reguleringsplanen for Sotrasambandet. \u00d8kt 1 trafikk lokalt og mer anleggsarbeid i omr\u00e5det medf\u00f8rer ytterligere utfordringer for trafikksikkerheten mens arbeidet p\u00e5 Rv 555 p\u00e5g\u00e5r, og m\u00e5 unng\u00e5s. Statens vegvesen \u00f8nsker eventuelt tillatelsesvedtak oversendt til klagevurdering. Vestland fylkeskommune frar\u00e5der i uttalelse datert 21.07.2023 at det gis dispensasjon for oms\u00f8kte tiltak. Fylkeskommunen viser til at oms\u00f8kte tiltaket vil gi ytterligere og vesentlige utfordringer for trafikksikkerheten p\u00e5 Rv 555. En reguleringsplan m\u00e5 til for \u00e5 kartlegge omr\u00e5det og sikre rekkef\u00f8lgekrav som er n\u00f8dvendig for \u00e5 sikre opparbeiding av infrastruktur. Statsforvalteren i Vestland stiller seg i uttalelse datert 14.08.2023 kritisk til at det blir gitt dispensasjon for oms\u00f8kte tiltak. Statsforvalteren mener at gr\u00f8ntomr\u00e5det b\u00f8r sikres av hensyn til dets verdi for naturmangfoldet. Omr\u00e5det er ogs\u00e5 egnet for lek og opphold av barn og unge, og eventuell utbygging m\u00e5 vurderes opp mot Rikspolitisk retningslinje for \u00e5 styrke barn og unges interesser i planleggingen, jf. ogs\u00e5 KPA 2018 \u00a7 13. Bymilj\u00f8etaten v/ Veiforvaltningsseksjonen har den 02.08.2023 uttalt seg i saken. Veiforvaltningsseksjonen p\u00e5peker de samme trafikale utfordringene som nevnt. I tillegg p\u00e5pekes det at avkj\u00f8rselen skaper utfordringer for siktforholdene fra nord. Det b\u00f8r etableres avkj\u00f8rsel med en vinkelrett utforming for \u00e5 sikre at frisikten i st\u00f8rre grad ivaretas. Avkj\u00f8rselen m\u00e5 ogs\u00e5 utformes p\u00e5 en slik m\u00e5te at renovasjonsbilen ikke man\u00f8vrerer i kommunal vei ved kryss. Bymilj\u00f8etaten v/ Seksjon for natur- og milj\u00f8forvaltning har ogs\u00e5 den 02.08.2023 uttalt seg i saken. Eiendommen best\u00e5r av verdifull natur og inng\u00e5r som del av et relativt sammenhengende gr\u00f8ntdrag mot nord. Videre kan eiendommen ogs\u00e5 ha funksjon som n\u00e6rnatur for lek og rekreasjon. Ved oms\u00f8kte tiltak vil en f\u00e5 en sv\u00e6rt smal og inneklemt gr\u00f8nn korridor mellom bratt fjell og nye boliger. Tiltaket beslaglegger ellers st\u00f8rre gr\u00f8ntareal med naturlig vegetasjon, og er uheldig med tanke p\u00e5 utbyggingspresset i omr\u00e5det for \u00f8vrig. Klage: Klager anf\u00f8rer prinsipalt at oms\u00f8kte tiltak ikke omfattes av forbudet mot \u00abvesentlig nybygging\u00bb i \u00f8vrig byggesone, jf. KPA 2018 \u00a7 26.5.1. Det vises til at det ikke er gjort \u00aben konkret helhetsvurdering av oms\u00f8kt tiltak og om det ellers er et uforl\u00f8st utbyggingspotensial innenfor tomten i ovennevnte sak \u2013 hvilket ikke er tilfellet her\u00bb. Klager viser til at tiltaket er oms\u00f8kt i tr\u00e5d med reguleringsplanens og kommuneplanens tillate utnyttelsesgrad. Eiendommen er en resttom og det foreligger ikke et uforl\u00f8st utbyggingspotensial innenfor planen. Det er ellers god tilgang p\u00e5 tilrettelagt infrastruktur. Oms\u00f8kte tiltak er ogs\u00e5 forenelig med politiske m\u00e5lsetninger om b\u00e6rekraftig byutvikling, jf. Klosterhagenerkl\u00e6ringen. Subsidi\u00e6rt mener klager at de rettslige vilk\u00e5rene i pbl. \u00a7 19-2 er oppfylt for \u00e5 gi dispensasjon fra bestemmelsen. Det vises til at det er kort avstand til kollektivtilbud, begrenset innvirkning p\u00e5 infrastruktur under oppgradering og kort gangavstand til skole, barnehage og rekreasjonstilbud. Oms\u00f8kte tiltak tilrettelegger videre for et godt bomilj\u00f8 med h\u00f8ye kvaliteter fremfor en h\u00f8y utnyttelse og forringer ikke eksisterende gr\u00f8nn korridor. Klager bestrider ellers alle negative uttalelser i saken, og viser til at boligutbyggingen ikke i nevneverdig grad har negative konsekvenser for trafikale forhold, naturmangfoldet eller barn og unges interesser. Flere av disse forhold er allerede avklart i forbindelse med avsluttet planarbeid. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at utbyggingen er \u00abvesentlig nybygging\u00bb iht. KPA 2018 \u00a7 26.5.1, og at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra bestemmelsen. 2 Fagetaten viser innledningsvis til definisjonen for \u00f8vrig byggesone i vedlegg til KPA 2018: \u00abYtre del av eksisterende byggesone. I hovedsak videref\u00f8ring av dagens boligtilbud. Ikke \u00f8nskelig med vesentlig ny boligbygging\u00bb. P\u00e5 bakgrunn av en helhetlig vurdering basert p\u00e5 tiltakets betydning for trafikale forhold, gr\u00f8ntareal og naturmangfoldet, er fagetaten kommet til at oms\u00f8kte 8 eneboliger samlet sett er \u00abvesentlig nybygging\u00bb, jf. KPA 2018 \u00a7 26.5.1. Av hensyn til uttalelsene i saken, er fagetaten videre av den oppfatning at hensynene bak bestemmelsen blir \u00abvesentlig tilsidesatt\u00bb, jf. pbl. \u00a7 19-2. \u00d8kningen med 7 boenheter p\u00e5virker dagens trafikksituasjon negativt b\u00e5de hva gjelder situasjonen for kj\u00f8ret\u00f8y og for myke trafikanter. Fordelene ved oms\u00f8kte fortettingsprosjekt, er heller ikke \u00abklart st\u00f8rre enn ulempene\u00bb knyttet til de forhold som nevnt, jf. pbl. \u00a7 19-2. Det p\u00e5pekes ellers at skredfaren og sikringstiltak er tilstrekkelig redegjort for, og at regulert avkj\u00f8rsel legger til rette for oms\u00f8kte tiltak. Det vises til fagetatens notat av 13.12.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge. Vesentlig nybygging, jf. KPA 2018 \u00a7 26.5.1 Det f\u00f8lger av KPA 2018 \u00a7 26.5.1 at det i \u00f8vrig byggesone ikke tillates \u00abvesentlig nybygging\u00bb. Det er prinsipalt anf\u00f8rt at bestemmelsen ikke gjelder for oms\u00f8kt utbygging, og at det derfor ikke er krav om dispensasjon fra bestemmelsen. Selv om det i denne saken bare s\u00f8kt om \u00e9n enebolig, \u00abhar kommunen konsekvent vist til at de m\u00e5 vurdere hele utbyggingspotensialet i omr\u00e5det\u00bb, jf. Statsforvalterens stadfestingsvedtak ref. 2023/17804 datert 31.01.2024. Utbyggingspotensiale skal videre vurderes opp mot eksisterende utnytting og bebyggelse, samt grad av negativ innvirkning for omgivelsene for \u00f8vrig, se bl.a. kommunens veileder for plankrav i KPA 2018 s. 13. Byr\u00e5den er enig i at eiendommen gbnr. 136/43 innenfor planomr\u00e5det til reguleringsplan 7660000 fra 1987, er \u00e5 anse som en resttomt. Byr\u00e5den er imidlertid av den oppfatning at en i denne vurderingen m\u00e5 ha ett st\u00f8rre perspektiv p\u00e5 saken. En vesentlig del av det umiddelbare n\u00e6romr\u00e5det er avsatt til \u00f8vrig byggesone, og innehar et utbyggingspotensiale b\u00e5de p\u00e5 ubebygde og bebygde eiendommer. Byr\u00e5den finner f\u00f8lgelig ikke her \u00e5 kunne legge avgj\u00f8rende vekt p\u00e5 eiendommens gjeldende planstatus. Dette m\u00e5 ogs\u00e5 ses i sammenheng med at Bystyret i KPA 2018 har vedtatt hvor og hvordan byutvikling og fortetting skal gjennomf\u00f8res i kommunen. For omr\u00e5dene avsatt til \u00f8vrig byggesone, er det vedtatt at omr\u00e5dene i hovedsak skal opprettholdes med uendret utnyttelse, jf. bestemmelsens retningslinje. Videre mener byr\u00e5den at samtidig etablering av 8 eneboliger (\u00f8kning fra 1 til 8 boenheter p\u00e5 eiendommen) i seg selv m\u00e5 anses vesentlig. Dette har n\u00e6r sammenheng med at ytterligere fortetting i \u00f8vrig byggesone er ment \u00e5 begrenses til enkeltvis oppf\u00f8ring av eneboliger og tomannsboliger, jf. ordlyden i KPA 2018 \u00a7 26.5.1 annet punktum. En kan heller ikke se bort ifra offentlige myndigheters negative uttalelser i vurderingen om oms\u00f8kte eneboliger isolert sett utgj\u00f8r vesentlig nybygging. Med henvisning til fagetatens vurderinger for \u00f8vrig, er byr\u00e5den av den oppfatning at en tillatelse til denne eneboligen medf\u00f8rer \u00abvesentlig nybygging\u00bb i \u00f8vrig byggesone, jf. KPA 2018 \u00a7 26.5.1. Denne type utbygging kan f\u00f8lgelig i utgangspunktet ikke tillates. Det er subsidi\u00e6rt s\u00f8kt om dispensasjon fra forbudet mot vesentlig nybygging i KPA 2018 \u00a7 26.5.1, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale 3 interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Hensynet bak bestemmelsene i KPA 2018 \u00a7 26.5 er \u00e5 definere hvilke spesielle regler som skal gjelde for omr\u00e5der avsatt til \u00f8vrig byggesone. Bestemmelsen skal blant annet sikre at det ikke gis tillatelse til utstrakt boligbebyggelse i omr\u00e5der med d\u00e5rlig eller redusert kollektivdekning. Hensynet antas videre \u00e5 skulle redusere omfanget av bilbasert boligbygging. Bestemmelsen viser til at det kan tillates eneboliger eller tomannsboliger, forutsatt at \u00f8vrige krav i bestemmelsene her er oppfylt. Det er da en forutsetning at det ikke er potensiale for videre utstrakt boligbygging i omr\u00e5det. I utgangspunktet vil all vesentlig nybygging innenfor \u00f8vrig byggesone tilsidesette hensynene som gj\u00f8r seg gjeldende bak forbudet i \u00a7 26.5.1. Dette springer ut av Bystyrets vilje i KPA 2018 om \u00f8kt fortetting fortrinnsvis innenfor sone 1 til 3. Vurderingen m\u00e5 da bero p\u00e5 om det er forhold ved oms\u00f8kte eiendoms egnethet og tiltakets art og omfang, som tilsier at en likevel kan \u00e5pne opp for fortetting av vesentlig karakter. Selv om eiendommens reguleringsplanstatus ikke tillegges avgj\u00f8rende vekt i vurderingen om tiltaket er \u00e5 anse som vesentlig nybygging, er den relevant i dispensasjonsvurderingen. Etter byr\u00e5dens syn danner reguleringsplanen fra 1987 fortsatt gode rammer for utbygging i tr\u00e5d med gjeldende arealpolitiske m\u00e5lsetninger. Byr\u00e5den mener videre at utarbeidet dokumentasjon fra avsluttet planprosess tilsier at eiendommen er egnet for utbygging av oms\u00f8kte omfang. Det taler ogs\u00e5 for dispensasjon at oms\u00f8kte tiltak opprettholder planens intensjon om frittliggende eneboliger og innfrir \u00f8vrige krav som f\u00f8lger av planen, s\u00e6rlig hva gjelder regulert grad av utnytting. Ogs\u00e5 eiendommens sentrale beliggenhet i Drotningsvik med n\u00e6r tilknytning til private og offentlige service- og tjenestetilbud, er et s\u00e6rskilt moment av betydning for vurderingen om det likevel skal \u00e5pnes for vesentlig nybygging. P\u00e5 den andre siden, er det flere forhold ved kommuneplanens arealdel og dagens situasjon i n\u00e6romr\u00e5det som er problematisert i de offentlige myndigheters negative uttalelser til bygges\u00f8knaden og i dokumenter fra tidligere plansak for utbygging p\u00e5 eiendommen. Byr\u00e5den er av den oppfatning at alle forhold er relevant i dispensasjonsvurderingen, og finner det n\u00f8dvendig \u00e5 vurdere forholdene enkeltvis i det f\u00f8lgende. \u00d8kt anleggsvirksomhet Deler av eiendommen er i reguleringsplan 62990000 for Sotrasambandet, avsatt til anlegg- og riggomr\u00e5de. Oms\u00f8kte tiltak ber\u00f8rer ikke arealene direkte, men Statens vegvesen p\u00e5peker at omr\u00e5det vil vanskelig kunne fungere problemfritt og effektivt med ekstra anleggstrafikk. Fylkeskommunen og Bymilj\u00f8etaten p\u00e5peker at st\u00f8rre grad anleggstrafikk enn regulert situasjon, vil forverre trafikksikkerheten. Byr\u00e5den p\u00e5 sin side anser problematikken som begrenset. Utbyggingen av \u00e5tte eneboliger p\u00e5 eiendommen vil naturligvis gi \u00f8kt anleggstrafikk, men ikke i en skala som vil medf\u00f8re vesentlige st\u00f8rre konsekvenser for omr\u00e5det enn dagens situasjon i forbindelse med utbyggingen av Sotrasambandet. Byr\u00e5den legger dessuten til grunn klagers opplysninger om at tiltaket er prosjektert med god massebalanse. Slik begrenser en utkj\u00f8ring/mellomlagring av masser til et minimum. \u00d8kt trafikk lokalt og p\u00e5 Rv 555 Myndighetene som nevnt, har videre p\u00e5pekt at \u00f8kningen fra \u00e9n til \u00e5tte boenheter i seg selv vil medf\u00f8re \u00f8kt trafikk lokalt og p\u00e5 den overbelastede Rv 555. Statens vegvesen p\u00e5peker konkret at all den tid arbeidet med Sotrasambandet p\u00e5g\u00e5r \u00abm\u00e5 det ikke komme mer trafikk ut p\u00e5 denne vegen enn det som allerede er godkjent fra regulerte omr\u00e5der\u00bb. 4 Byr\u00e5den er enig i at \u00f8kt press p\u00e5 riksveien er problematisk p\u00e5 dette tidspunkt, men mener problematikken er avgrenset mot st\u00f8rre bolig- og n\u00e6ringsprosjekter med en merkbar \u00f8kning. I perspektiv av eksisterende trafikk p\u00e5 riksveien, anser byr\u00e5den at \u00f8kningen fra \u00e9n til \u00e5tte boenheter som helt marginal. Det vises til klagers beregninger for tiltakets betydning p\u00e5 \u00e5rsd\u00f8gntrafikk p\u00e5 Drotningsvikveien og Rv 555, henholdsvis en \u00f8kning p\u00e5 1,63 % og 0,08 %. Byr\u00e5den vil dessuten p\u00e5peke at eiendommen har n\u00e6r tilknytning til dagligvare, ulike tjenestetilbud, kollektivtransport, skole og barnehage. Dette tilsier at tiltaket ikke i vesentlig grad kan betegnes som \u00abbilbasert\u00bb utbygging. Byr\u00e5den mener det er viktig \u00e5 opprettholde en viss grad av utvikling samtidig som arbeidet med Sotrasambandet p\u00e5g\u00e5r, og finner ikke at forholdet vesentlig tilsidesetter hensynene bak bestemmelsen. P\u00e5virkningen p\u00e5 naturmangfoldet og naturverdier Statsforvalteren i Vestland og Bymilj\u00f8etaten viser til tiltakets negative konsekvenser for naturmangfoldet og naturverdier. Eiendommen er en del av et st\u00f8rre sammenhengende gr\u00f8ntomr\u00e5de og best\u00e5r blant annet av sumpskog med verdi som hverdagsnatur og habitat for vanlige arter. Byr\u00e5den har gjennomg\u00e5tt utarbeidet vurdering fra R\u00e5dgivende Biologer AS den 04.11.2021 om v\u00e5tmarken i forbindelse med planarbeidet, ref. 202130936/21. Det f\u00f8lger av vurderingen at sumpskogen har \u00abnoe verdi\u00bb, men vil uten ytterligere inngrep utvikle seg videre mot skog. Forholdene knyttet til naturmangfoldet m\u00e5 dermed anses tilstrekkelig avklart, og tiltaket vil ikke v\u00e6re av vesentlig negativ betydning for naturverdiene. Byr\u00e5den er videre av den oppfatning at den sammenhengende gr\u00f8nnstrukturen fra eiendommen og ned til sj\u00f8en, er i det vesentligste p\u00e5virket av skj\u00e6ringer i terrenget og bebyggelsen i omr\u00e5det. I den grad en kan p\u00e5vise en sammenhengende struktur, ivaretar tiltaket etter byr\u00e5dens syn disse forhold med vegetasjonslinjen mot \u00f8st. Barn- og unges interesser Statsforvalteren p\u00e5peker at \u00abomr\u00e5det er egnet til lek og opphold av barn og unge og eventuell utbygging m\u00e5 vurderes opp mot Rikspolitiske retningslinje for \u00e5 styre barn og unges interesser i planleggingen\u00bb. Det er gjort unders\u00f8kelser om barn- og unges interesser i forbindelse med avsluttet planprosess. Det har v\u00e6rt registrert spor etter barnelek ved bebyggelse nord for oms\u00f8kte tiltak, men det er ingen holdepunkter for at eiendommen benyttes til lek eller opphold. Tillatelse til utbygging synes dermed ikke \u00e5 g\u00e5 p\u00e5 bekostning av barn og unges interesser \u2013 I hvert fall ikke i den grad at det b\u00f8r stilles krav til erstatningsareal. Samlet sett og med hensyn til eiendommens reguleringsplanstatus, finner ikke byr\u00e5den at hensynene bak bestemmelsen blir \u00abvesentlig tilsidesatt\u00bb, jf. pbl. \u00a7 19-2. Fordelene ved oms\u00f8kte tiltak, er at en kan benytte seg av restareal innenfor planomr\u00e5det til utbygging av sterkt etterspurte boligtyper i kommunen. Byr\u00e5den mener dette er en vesentlig fordel knyttet til kommunens areal- og ressursdisponering. Med henvisning til vurderingene over, finner ikke byr\u00e5den nevneverdige ulemper knyttet til oms\u00f8kte utbygging. Det vises s\u00e6rskilt til tiltakets n\u00e6re beliggenhet til n\u00f8dvendige service- og tjenestetilbud, og dets begrensede betydning p\u00e5 trafikksituasjonen, naturmangfoldet og naturverdier. Fordelene ved oms\u00f8kte utbygging er \u00abklart st\u00f8rre enn ulempene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. 5 Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 13.10.2023 oppheves i medhold av forvaltningslovens \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7 26.5.1. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til oppf\u00f8ring av ny enebolig (Bolig 7, BRA 175 m2) 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 17. mars 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetaten notat datert 13.12.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Flyfoto 5. Klage med suppleringer datert 24.10.2023 og 15.11.2023 6. Avslag datert 13.10.2023 7. Uttalelse fra Vestland fylkeskommune datert 21.07.2023 8. Uttalelse fra Bymilj\u00f8etaten datert 02.08.2023 9. Uttalelse fra Statens vegvesen datert 08.08.2023 10. Uttalelse fra Statsforvalteren i Vestland datert 14.08.2023 11. S\u00f8knad mottatt 22.06.20203 12. Nabomerknader 13. Tegninger 14. Referat fra m\u00f8te 12.01.2024 15. Stiatunet \u2013 presentasjon i m\u00f8te 12.01.24 16. Redegj\u00f8relse Tyark AS - etasjeantall 6 "
}