{
  "dokument_id": "214b5ecc-5b3d-5445-9597-7d6bf2a9ea74",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 21 fra Torstein Dahle (R) om krav til en kommersiell sykehjemsdriver og om tilsyn og kontroll av at kravene overholdes - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/10040251/Svar-pa-skriftlig-sporsmal-nr-21-fra-Torstein-Dahle-R-om-krav-til-en-kommersiell-sykehjemsdriver-og-om-tilsyn-og-kontroll-av-at-kravene-overholdes-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/42993-3 Saksbehandler: Bernt Albert Tungodden Fra Dato: 15. mars 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 21 fra Torstein Dahle (R) om krav til en kommersiell sykehjemsdriver og om tilsyn og kontroll av at kravene overholdes - Utvalg for helse og sosial 2024 Representanten Torstein Dahle (R) har den 6. mars sendt inn f\u00f8lgende skriftlige sp\u00f8rsm\u00e5l: Konkurranseutsetting av kommunale sykehjem reiser prinsipielle sp\u00f8rsm\u00e5l om kommunens krav til en kommersiell akt\u00f8rs drift, og om tilsyn som kontrollerer at disse kravene overholdes: Sp\u00f8rsm\u00e5l til byr\u00e5den: 1. Hvordan skal kvalitetskrav beskrives og kontraktsfestes? Det er kun anledning til \u00e5 vise til gjeldende lovverk og stille krav om de ansattes kompetanse i et anbud. P\u00e5 hvilken m\u00e5te skal dette gi kvalitet eller innovasjon? 2. Hvis en kommersiell akt\u00f8r vinner et anbud om sykehjemsdrift i Bergen, hva slags oppf\u00f8lging av kvalitetskrav vil kommunen da foreta? Hvordan skal tilsynsarbeidet skje, og hvor store ressurser vil det kreve? Hvor store kostnader forventes det anslagsvis at slikt tilsynsarbeid vil medf\u00f8re? 3. Kommersielle akt\u00f8rer driver sykehjem for at disse akt\u00f8rene selv skal tjene penger p\u00e5 det, alts\u00e5 at noe av de offentlige midlene som er bevilget til velferdsoppgaver, skal tilfalle den kommersielle akt\u00f8ren og ikke g\u00e5 med til driften av det konkurranseutsatte sykehjemmet. Hvordan skal det f\u00f8res tilsyn med hva og hvor mye den kommersielle akt\u00f8ren p\u00e5 ulike m\u00e5ter tar ut av driften til eget form\u00e5l? 4. Kommunale sykehjem drives i bygninger som kommunen selv eier. Hvordan vil en kommersiell driver bli belastet for bruken av bygningen, og hvordan skal det sikres og kontrolleres at sykehjemsdriveren driver p\u00e5 en m\u00e5te som opprettholder bygningens standard? Svar fra byr\u00e5den: 1. Innledningsvis vil byr\u00e5den bemerke at en \u00e5pen konkurranse om drift av sykehjem i Bergen kan resultere i enten en kommersiell akt\u00f8r eller en ideell akt\u00f8r. B\u00e5de kommersielle og ideelle akt\u00f8rer har overfor byr\u00e5det vist en innledende interesse for den kommende konkurransen i Bergen kommune. Kvalitetskravene vil bli beskrevet i konkurransegrunnlaget med kommunens spesifikasjon av tjenesten som skal anskaffes, herunder krav i lover, forskrift og retningslinjer, kompetansekrav, kvalitetskrav for \u00f8vrig mm. Disse kravene vil v\u00e6re en del av kontrakten med valgt leverand\u00f8r, p\u00e5 samme m\u00e5te som da driften av Siljusl\u00e5tten i 2019 ble konkurranseutsatt blant ideelle leverand\u00f8rer. N\u00e5r kvalitetskravene er gitt st\u00e5r leverand\u00f8ren relativt fritt til \u00e5 organisere tilbudet sitt, og fylle det med innhold, herunder n\u00e5r det gjelder rekruttering av ansatte, bruk av begrensede fagressurser, involvering av p\u00e5r\u00f8rende og frivillige, som kan v\u00e6re nyskapende sammenlignet med tradisjonelle l\u00f8sninger. 2. Oppf\u00f8lging av kvalitetskrav vil skje i henhold til en n\u00e6rmere spesifisert kontraktsoppf\u00f8lging, p\u00e5 samme m\u00e5te som ved anskaffelse av andre helse- og omsorgstjenester. Det er Etat for sykehjem som er tildelt ressurser og som har kompetanse til \u00e5 gjennomf\u00f8re driftsoppf\u00f8lging av b\u00e5de kommunale og ikke-kommunale sykehjem. Det er avsatt ett \u00e5rsverk til oppgaven. Etaten f\u00e5r melding om alvorlige hendelser ved alle sykehjem og gjennomf\u00f8rer minimum \u00e5rlig en oppf\u00f8lging av sykehjemmene. Alle sider av driften, herunder pleiefaglig praksis, medisinsk statistikk, alvorlige henvendelser, avvik og klager, l\u00f8nns- og arbeidsvilk\u00e5r mm. gjennomg\u00e5s. Ved behov vil hyppigere oppf\u00f8lging med st\u00f8rre innsats iverksettes. 3. Kommunen skal f\u00f8rst og fremst f\u00f8lge med p\u00e5 at tjenestene er faglig forsvarlige, og at sykehjemsbeboerne f\u00e5r et bo- og omsorgstilbud med den kvaliteten som er avtalt, enten leverand\u00f8ren er kommersiell eller ideell. Leverand\u00f8ren vil kunne ha mulighet til \u00f8konomiske resultater om det jobbes godt med rekruttering, sykefrav\u00e6r og organisering av sykehjemmet. 4. Det er driften av sykehjemmet som skal konkurranseutsettes, ikke driften av selve sykehjemsbygget. Kommunen eier bygget, og vil inng\u00e5 en leieavtale med leverand\u00f8ren. Avtalen vil spesifisere henholdsvis kommunens ansvar og leverand\u00f8rens ansvar. Det vanlige er at leverand\u00f8ren disponerer bygget vederlagsfritt, dvs. uten \u00e5 betale leie. Leien ville i motsatt fall bli innarbeidet i leverand\u00f8rens tilbud, noe som ville gitt h\u00f8yere arealutgifter pga. h\u00f8y usikkerhet for leverand\u00f8ren. Vederlagsfri leie for leverand\u00f8ren er standard i eksisterende leieavtale om ideell drift av Siljusl\u00e5tten sykehjem i dag, samt i nye avtaler i andre kommuner som nylig har konkurranseutsatt sykehjemsdrift. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}