{
  "dokument_id": "fbe086dc-5607-55c7-9fa7-3dd5523b939b",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Rune Bakervik (AP) og Fauzia Hussain- Wiik (AP) om \u00e5 oppkalle et byrom etter Hebron",
  "url": "https://bergen.kommune.no/politikere-utvalg/api/fil/bk360/10818550/Svar-pa-representantforslag-fra-Rune-Bakervik-AP-og-Fauzia-Hussain-Wiik-AP-om-a-oppkalle-et-byrom-etter-Hebron",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/78217-7 Saksbehandler: Malene Nesse Gr\u00f8nningen Fra Dato: 18. september 2024 Byr\u00e5d for byutvikling Svar p\u00e5 representantforslag fra Rune Bakervik (AP) og Fauzia Hussain- Wiik (AP) om \u00e5 oppkalle et byrom etter Hebron Forretningsutvalget har i m\u00f8te 14.5.2024 i sak 185/24 fattet f\u00f8lgende vedtak: 1. Representantforslag fra Rune Bakervik (AP) og Fauzia Hussain- Wiik (AP) om \u00e5 oppkalle et byrom etter Hebron, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 30.10.2024. 3. Utvalg for milj\u00f8 og byutvikling avgir innstilling i saken. Representantene Rune Bakervik (AP) og Fauzia Hussain- Wiik (AP) har fremmet f\u00f8lgende representantforslag: Bystyret i Bergen har vedtatt \u00e5 inng\u00e5 et vennskapsbysamarbeid med den Palestinske byen Hebron. Hebron ligger p\u00e5 den okkuperte Vestbredden ca 35 km s\u00f8r for Jerusalem. Byen har en rik historie og regnes som viktig for b\u00e5de islam, kristendommen og j\u00f8dedommen. N\u00e5r Hebron n\u00e5 har svart positivt p\u00e5 Bergen kommune sin henvendelse, og \u00f8nsker \u00e5 starte samtaler om et vennskapsbysamarbeid b\u00f8r Bergen markere starten p\u00e5 dette samarbeidet, og en symbolsk handling der en gir et sentralt byrom navnet Hebrons plass vil v\u00e6re en verdig og fin markering for Bergen. Bystyret ber derfor byr\u00e5det om \u00e5 komme tilbake med en sak der en foresl\u00e5r \u00e5 gi et sentralt byrom navnet Hebrons plass. Forslag til vedtak: Bystyret ber byr\u00e5det om \u00e5 komme tilbake med en sak der en foresl\u00e5r \u00e5 gi et sentralt byrom navnet Hebrons plass. Byr\u00e5dets vurdering av representantforslaget: Det finnes klare retningslinjer for navngivning av plasser og gater i Bergen. Disse retningslinjene krever at navnet: \u2022 Skal v\u00e6re lett \u00e5 huske, skrive, lese og uttale \u2022 Skal ikke kunne forveksles med et annet navn/sted; v\u00e6re entydig for de som f\u00f8rer - utrykningskj\u00f8ret\u00f8y/ drosje o.l. \u2022 Ikke virke st\u00f8tende (religionsretning, legning osv.) eller komisk \u2022 Unng\u00e5 at det blir forkortet i dagligtale \u2022 Er robust og kan st\u00e5 seg over tid Retningslinjene for navngivning krever at vi unng\u00e5r navn som kan oppfattes som kontroversielle. Hensikten med disse retningslinjene er \u00e5 sikre at stedsnavn fremmer en f\u00f8lelse av fellesskap og samhold. Israel-Palestina-konflikten er en av de mest betente og langvarige konfliktene i v\u00e5r tid. Den har komplekse historiske, politiske, religi\u00f8se og humanit\u00e6re dimensjoner som gj\u00f8r den sv\u00e6rt omstridt. \u00c5 navngi en plass etter en palestinsk by vil derfor uunng\u00e5elig vekke sterke assosiasjoner til denne konflikten. Byr\u00e5det \u00f8nsker \u00e5 bevare en n\u00f8ytral og inkluderende tiln\u00e6rming til navngivning, som respekterer mangfoldet av meninger og bakgrunner blant Bergens innbyggere. \u00c5 velge et navn med potensielt kontroversielt innhold kan motvirke dette m\u00e5let og f\u00f8re til splittelse i stedet for samhold. Byr\u00e5det anbefaler derfor \u00e5 ikke oppkalle en plass i Bergen etter Hebron. Marte J. Monstad \u2013 Fungerende byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}