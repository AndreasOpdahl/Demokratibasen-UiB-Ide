{
  "dokument_id": "4bfd71e3-9596-523c-8b9d-c8c0a0567260",
  "doc_type": "case_attachment",
  "kommune": 4601,
  "tittel": "H\u00f8ringssvar fra Folkelig AS",
  "url": "https://bergen.kommune.no/politikere-utvalg/api/fil/bk360/8487045/Horingssvar-fra-Folkelig-AS",
  "tekst": "Bergen Kommune Bergen 21.06.23 Innspill til folkehelsestrategien fra Folkelig Folkelig er en sosial entrepren\u00f8r og et ideelt selskap som utvikler og implementerer l\u00f8sninger for lokalt og nasjonalt folkehelsearbeid. Siden 2013 har vi jobbet for \u00e5 redusere sosial ulikhet i helse og skape inkluderende og b\u00e6rekraftige lokalsamfunn, med vekt p\u00e5 \u00e5 gi barn og unge like muligheter til en helsefremmende oppvekst. Vi bruker ofte mat som verkt\u00f8y for \u00e5 skape sosiale mestringsarenaer for barn og unge. Med aktivitetsprogrammene Smaksverkstedet og Matjungelen gir vi matglede og matkompetanse til flere titalls tusen barn i mer enn 1000 barnehager og SFO/AKS, i over 200 kommuner over hele landet. Vi har f\u00f8lgende innspill til folkehelsestrategien: Overordnede innspill 1 Fra pilotprosjekt til systematisk folkehelsearbeid. 2 Tydeliggj\u00f8re koblinger mellom folkehelse og b\u00e6rekraftsm\u00e5l i folkehelsestrategien 2 Innspill til Del 2: Innsatsomr\u00e5der, m\u00e5l og strategier 3 Innspill til M\u00e5lomr\u00e5de 1: 3 Innspill til M\u00e5lomr\u00e5de 2 5 Innspill til m\u00e5lomr\u00e5de 4 6 Overordnede innspill Folkelig er glad for \u00e5 se at Bergen kommune har utformet en strategi med overordnet fokus om \u00e5 redusere sosiale helseforskjeller, i tr\u00e5d med nasjonale prioriteringer sentralt i folkehelsearbeidet. Dette er en kort og overordnet strategi (sammenliknet med f.eks Oslo kommune sin folkehelsestrategi) som sier lite konkret om tiltak. Det er derfor avgj\u00f8rende at denne strategien raskt f\u00f8lges opp med relevante handlings- og temaplaner, for \u00e5 sikre en tydelig retning p\u00e5 folkehelsearbeidet i kommunen og unng\u00e5 fragmentert og silobaserte planer som trekker ut i tid, og som igjen kan f\u00f8re til utvanning av viktige folkehelsem\u00e5l for kommunen. Vi er ogs\u00e5 redd for at de overordnede og noe runde strategiformuleringene om \u00e5 \u201csynliggj\u00f8re\u201d \u201c\u00f8ke betydningen av\u201d \u201clegge til rette for\u201d, blir passive setninger som forsvarer en \u201cstatus-quo\u201d heller enn \u00e5 sette tydelige m\u00e5l for hva vi konkret \u00f8nsker \u00e5 oppn\u00e5. 1 Fra pilotprosjekt til systematisk folkehelsearbeid. Se p\u00e5 innretning av budsjett/finansiering av folkehelsetiltak slik at gode pilotprosjekter kan videref\u00f8res til systematiske tiltak over tid. Siden folkehelseloven tr\u00e5dte i kraft har vi blitt flinkere p\u00e5 \u00e5 kartlegge helsetilstanden i befolkningen. Det brukes mye tid p\u00e5 kartleggingsarbeidet, og det er utvilsomt viktig kunnskap som er avgj\u00f8rende \u00e5 ha for \u00e5 kunne sette inn treffende tiltak. Men vi opplever likevel at vi ikke har kommet like langt p\u00e5 \u00e5 utvikle, teste og implementere tiltak for \u00e5 gj\u00f8re noe med utfordringene som avdekkes. Vi m\u00e5 ogs\u00e5 t\u00f8rre \u00e5 pr\u00f8ve og feile i utvikling av nye tiltak, og styrke kommunens handlingsrom i \u00e5 utvikle et framoverlent, langsiktig, strukturert og kunnskapsbasert folkehelsearbeid. For oss som jobber mye p\u00e5 praksisfeltet i folkehelsearbeidet er det viktig \u00e5 se at strategier og handlingsplaner til slutt blir fulgt opp med konkrete tiltak som utpr\u00f8ves, evalueres, re-testes og raffineres, med et st\u00f8rre fokus p\u00e5 gevinstrealisering. Et viktig m\u00e5l m\u00e5 v\u00e6re \u00e5 finne frem til effektive tiltak som kan implementeres over tid, slik at de ikke forsvinner n\u00e5r prosjektmidlene l\u00f8per ut. Det avgj\u00f8rende \u00e5 sette av midler til utpr\u00f8ving av tiltak, men det er vel s\u00e5 viktig \u00e5 sette av \u00f8remerkede midler til drift og videref\u00f8ring av de folkehelsetiltakene som kan vise til tilstrekkelig m\u00e5loppn\u00e5else p\u00e5 viktige m\u00e5l for folkehelsearbeidet. Videref\u00f8ring av effektive tiltak konkurrerer i dag med andre hensyn og lokale prioriteringer n\u00e5r kommunale budsjetter legges. Effekten av helsefremmende og forebyggende tiltak er ofte vanskelig \u00e5 dokumentere, og blir ofte tapere i kommunale budsjettforhandlinger. Det b\u00f8r derfor synliggj\u00f8res tydeligere overfor beslutningstakere hvilke langsiktige innsparinger og gevinster samfunnet som helhet kan f\u00e5 som f\u00f8lge av helsefremmende og forebyggende tiltak. Vi er glad for \u00e5 se at dette er tatt med i Bergens folkehelsestrategi. Tydeliggj\u00f8re koblinger mellom folkehelse og b\u00e6rekraftsm\u00e5l i folkehelsestrategien Folkehelse og b\u00e6rekraft g\u00e5r h\u00e5nd i h\u00e5nd. Vi har opplevd \u00f8kt fokus p\u00e5 folkehelse gjennom FNs b\u00e6rekraftsm\u00e5l, n\u00e5r feltet kan knyttes til sosial b\u00e6rekraft. Sosial b\u00e6rekraft er et omr\u00e5de som n\u00e5 f\u00e5r stadig st\u00f8rre oppmerksomhet, og det stilles stadig st\u00f8rre krav til dokumentasjon av innsats p\u00e5 dette feltet. Ved \u00e5 sette fokus p\u00e5 og tydeliggj\u00f8re sammenhengene mellom b\u00e6rekraft og folkehelse kan man n\u00e5 og engasjere akt\u00f8rer som ikke har folkehelse som sitt kjerneomr\u00e5de. Bedre folkehelse b\u00f8r v\u00e6re et felles m\u00e5l for alle typer akt\u00f8rer. For \u00e5 n\u00e5 overordnede m\u00e5l m\u00e5 vi trekke i samme retning. Vi oppfordrer til \u00e5 bruke denne anledningen, med ny folkehelsestrategi, til \u00e5 knytte tettere b\u00e5nd med andre samfunnsakt\u00f8rer og synliggj\u00f8re deres rolle i folkehelsearbeidet gjennom deres innsats for sosial b\u00e6rekraft. 2 Folkehelse og b\u00e6rekraft g\u00e5r sammen p\u00e5 mange m\u00e5ter, og det b\u00f8r applauderes n\u00e5r tiltak dekker flere behov. Kommunale tjenester f\u00e5r ofte tildelt budsjett etter tjenestested/gitte oppdrag, mens behovene til innbyggere kan eksistere p\u00e5 tvers av tjeneste-siloene. N\u00e5r folkehelse eies av alle byr\u00e5dsavdelinger b\u00f8r det ogs\u00e5 v\u00e6re mulig \u00e5 samkj\u00f8re budsjetter i st\u00f8rre grad, slik at ikke gode folkehelsetiltak, som oppn\u00e5r resultater p\u00e5 flere omr\u00e5der, faller mellom to stoler i budsjettforhandlingene. Forslag til tiltak \u25cf Vi anbefaler \u00e5 tydeliggj\u00f8re koblingene mellom folkehelse og b\u00e6rekraft som et gjennomg\u00e5ende tema i folkehelsestrategien. Synliggj\u00f8r b\u00e6rekraftsm\u00e5lene i st\u00f8rre grad slik at m\u00e5lene oppleves relevante for flere akt\u00f8rer, som lettere kan se hvordan de kan bidra og samkj\u00f8re arbeidet sitt mot v\u00e5re felles m\u00e5l. \u25cf Sette tydeligere indikatorer for m\u00e5loppn\u00e5else og synliggj\u00f8re disse, slik at det er enklere for andre akt\u00f8rer \u00e5 se hvordan man kan bidra til felles m\u00e5l, og innhente data basert p\u00e5 dette. \u25cf Vurdere nye tildelings- og rapporteringssystemer som fremmer tverrfaglighet og samskaping. Samkj\u00f8r fremtidige handlingsplaner slik at man ogs\u00e5 rapporterer helhetlig, der det i dag rapporteres \"fragmentert\". \u25cf La ulike avdelinger inng\u00e5 spleiselag om folkehelsetiltak som oppn\u00e5r resultater p\u00e5 flere omr\u00e5der. Kostbare tiltak er vanskelig for en avdeling \u00e5 b\u00e6re alene, men n\u00e5r gevinsten kommer flere avdelinger til gode b\u00f8r det ogs\u00e5 v\u00e6re mulig \u00e5 spleise p\u00e5 kostnadene p\u00e5 en smidig m\u00e5te. Innspill til Del 2: Innsatsomr\u00e5der, m\u00e5l og strategier Det skrives at \u201c Sosiale forskjeller i helse og livskvalitet er en hovedutfordring for folkehelsen i Bergen og det viktigste innsatsomr\u00e5det i folkehelsearbeidet. Strategiens hovedm\u00e5l er \u00e5 redusere sosiale helseforskjeller blant innbyggerne i Bergen. Dette mener vi er en viktig og riktig prioritering, men dette b\u00f8r synliggj\u00f8res og l\u00f8ftes frem tydeligere som strategiens hovedm\u00e5l. Dersom dette er strategiens hovedm\u00e5l \u00f8nsker vi \u00e5 se tydeligere hvordan vi skal komme sammen, samkj\u00f8re oss og samskape for \u00e5 komme n\u00e6rmere dette m\u00e5let. Innspill til M\u00e5lomr\u00e5de 1: Innspill Strategi 1.1: Styrke samarbeid med forsknings- og utviklingsmilj\u00f8 og videreutvikle kommunale datagrunnlag over forhold som p\u00e5virker folkehelsen, slik at de gir gode folkehelsedata i tillegg til prim\u00e6rfunksjonen Dette punktet antyder f\u00f8rst og fremst fokus p\u00e5 kartlegging for oversikt over folkehelsetilstanden, men vi vil oppfordre til \u00e5 ogs\u00e5 samarbeide med utdannings- og forskningsmilj\u00f8er for \u00e5 evaluere effekten av iverksatte tiltak i st\u00f8rre grad, for \u00e5 ha bedre 3 beslutningsgrunnlag for \u00e5 prioritere ressurser til helsefremmende og forebyggende tiltak, ref bl.a. punkt 1.3 og 2.1. Innspill Strategi 1.2: Styrke kommunens samarbeid om folkehelse og livskvalitet p\u00e5 tvers av sektorer og tjenesteniv\u00e5 I teksten om hva m\u00e5loppn\u00e5else inneb\u00e6rer, l\u00f8ftes det frem at samarbeid med organisasjoner, institusjoner og frivillig sektor er avgj\u00f8rende for \u00e5 n\u00e5 m\u00e5lene i kommunens folkehelsearbeid. Her vil vi ogs\u00e5 presisere at sosiale entrepren\u00f8rer ogs\u00e5 er en viktig samarbeidspartner for det kommunale folkehelsearbeidet, som blant annet tilf\u00f8rer innovasjonskraft og innsikt i utfordringsbildet. Vi ser ogs\u00e5 at disse akt\u00f8rene ikke er nevnt i selve strategiformuleringene. Det st\u00e5r heller ikke noe om hvordan kommunen skal styrke samarbeidet p\u00e5 tvers av sektorer og tjenesteniv\u00e5. Dette b\u00f8r tydeliggj\u00f8res. Innspill Strategi 1.3 Tydeliggj\u00f8re konsekvenser for livskvalitet og samfunns\u00f8konomi som del av kunnskapsgrunnlaget for prioritering av ressurser til helsefremmende og forebyggende innsats. Vi st\u00f8tter punktet om \u00e5 synliggj\u00f8re samfunns\u00f8konomiske konsekvenser av folkehelsearbeid i budsjettprosesser i alle sektorer. Samtidig vil vi p\u00e5peke at det er vel s\u00e5 viktig \u00e5 l\u00f8fte frem de samfunns\u00f8konomiske gevinstene av helsefremmende og forebyggende arbeid, for at det skal kunne prioriteres ressurser til viktige tiltak. For hver krone investert i folkehelsetiltak f\u00e5r man 14 kroner tilbake. Forslag til omformulering: Tydeliggj\u00f8re den samfunns\u00f8konomiske gevinsten av helsefremmende og forebyggende arbeid, for bedre prioritering av ressurser til folkehelsetiltak for befolkningens helse og livskvalitet. Innspill Strategi 2.1 Prioritere offentlige ressurser til forebyggende og helsefremmende arbeid i m\u00f8te med demografiendringene \u00c5 prioritere offentlige ressurser til forebyggende og helsefremmende arbeid i m\u00f8te med demografiendringene er positivt, men det er ogs\u00e5 utydelig hva dette inneb\u00e6rer, hva slags tiltak som skal gj\u00f8res og forventet gevinst av disse. Vi vil uansett oppfordre til \u00e5 s\u00f8ke mot samarbeid med ulike akt\u00f8rer som kan bidra i m\u00f8te med demografiendringene. Med samarbeid p\u00e5 tvers vil folkehelsearbeidet ogs\u00e5 bli mer robust. Forslag: Medlemskap i Sunne kommuner som del av strategi for et kunnskapsbasert folkehelsearbeid. Vi vil anbefale et konkret m\u00e5l om \u00e5 s\u00f8ke medlemskap i WHO sitt norske nettverk av Healthy cities, Sunne Kommuner. Dette er et viktig nasjonalt kompetansenettverk, som hjelper kommuner og fylkeskommuner med \u00e5 oppfylle sitt lovp\u00e5lagte folkehelseansvar. Dette var et punkt i tiltaksplanen i forrige folkehelseplan for Bergen kommune, men er enn\u00e5 ikke gjennomf\u00f8rt. 4 Forslag: Vurdere effektkontrakter som finansieringsmodell for folkehelsetiltak Vurdere effektkontrakter i samarbeid med sosiale entrepren\u00f8rer og private stiftelser/ ideelle investorer for \u00e5 finansiere m\u00e5lrettede tiltak med h\u00f8y grad av m\u00e5loppn\u00e5else, og samtidig redusere \u00f8konomisk risiko for kommunen. Det kommer en veileder fra KS p\u00e5 dette snart som vi anbefaler \u00e5 f\u00f8lge med p\u00e5, men det ligger allerede mye info p\u00e5 KS sine nettsider. Innspill til M\u00e5lomr\u00e5de 2 Innspill M\u00e5l 3:Barn og unge i Bergen har en trygg og god oppvekst som ruster dem til \u00e5 n\u00e5 sitt fulle potensiale Vi foresl\u00e5r en omformulering til \u201cBarn og unge i Bergen har en trygg og helsefremmende oppvekst som ruster dem til \u00e5 n\u00e5 sitt fulle potensiale\u201d Innspill Strategi 3.1 - Synliggj\u00f8re og styrke barnehager, skoler og SFO sin rolle som en sentral akt\u00f8r for \u00e5 fremme folkehelsen blant barn og unge og forebygge at sosiale forskjeller i helse g\u00e5r i arv . Dette er et viktig omr\u00e5de som Folkelig gjerne vil st\u00f8tte og bidra til. Men ogs\u00e5 her b\u00f8r det gj\u00f8res mer konkret hvordan vi skal styrke barnehager, skoler og SFO sin rolle i folkehelsearbeidet. Vi mener det ikke holder \u00e5 synliggj\u00f8re at de er sentrale akt\u00f8rer som p\u00e5virker barn og unges helse, det b\u00f8r ogs\u00e5 beskrives tydeligere hvordan vi konkret skal styrke rollen til disse arenaene fremover. Forslag: Forankre nasjonale programmer som Matjungelen og Fiskesprell som helsefremmende tiltak i barnehage, skole og SFO. Forslag: Styrke skolen som n\u00e6rmilj\u00f8arena for fritidstilbud etter skoletid. Ta i bruk skolene som levende n\u00e6rmilj\u00f8senter. Ordninger som n\u00e6rmilj\u00f8tilskudd b\u00f8r styrkes. For eksempel med Folkelig sitt aktivitetsprogram \u201cSmaksverkstedet\u201d. Her f\u00e5r barn og unge delta p\u00e5 en sosial arena i sitt eget n\u00e6rmilj\u00f8 hvor de l\u00e6rer \u00e5 lage n\u00e6ringsrik og b\u00e6rekraftig mat i tr\u00e5d med kostr\u00e5dene, samtidig som de opplever mestring og bygger sosiale relasjoner. Forslag: Styrke fritidsklubbenes rolle i folkehelsearbeidet. Sikre drift, kapasitet og tilgjengelighet av slike tilbud. Det er viktig at tilbudet ikke oppleves som stigmatiserende tiltak rettet spesielt for ungdom med lav sosio\u00f8konomisk status. Forslag: Styrke og m\u00e5lrette tilbudet av ferieaktiviteter for barn og unge. Dagens tilbud opplever vi som bidragsyter som fragmentert, uforutsigbart og lite koordinert. Det styrkede tilbudet av sommerskolene i 2021, med ekstra tilskudd fra Udir, var et s\u00e5rt tiltrengt tilbud for mange barn og unge, og bidro til \u00e5 styrke barn og unges tilgang til fritidsaktiviteter som ga barna mestring, mening og nye relasjoner i skolens ferie. Dette behovet eksisterer fortsatt og b\u00f8r m\u00f8tes med en ny og bedre rigg. 5 Innspill til m\u00e5lomr\u00e5de 4 Her savner vi et st\u00f8rre fokus p\u00e5 kosthold, som if\u00f8lge FHI er en av de viktigste p\u00e5virkbare faktorene for god helse i Norge. Vi \u00f8nsker spesielt en strategi som viser at kommunen ivaretar barns muligheter til et godt kosthold. Videre er det ogs\u00e5 store sosiale forskjeller i kosthold, som gj\u00f8r det spesielt viktig \u00e5 fokusere p\u00e5 samfunnsstrukturene rundt oss, og hvordan kommunen gjennom folkehelsestrategien kan p\u00e5virke disse i positiv retning. Vi mener ogs\u00e5 det kan l\u00f8ftes tydeligere frem at helse og levevaner f\u00f8rst og fremst p\u00e5virkes av samfunnsstrukturene rundt oss, det er ikke f\u00f8rst og fremst et individuelt ansvar. I tillegg til Frisklivssentralens tilbud b\u00f8r det ogs\u00e5 legges prioriteres universelle tiltak som n\u00e5r ut til barn og unge n\u00e5r det kommer til \u00e5 etablere gode levevaner og en helsefremmende oppvekst for alle. Innspill Strategi 7.2 - Vi er usikre p\u00e5 hva som menes med \u00e5 \"planlegge og tilrettelegge\u201d for mer fysisk aktivitet, hverdagsbevegelse og sunn mat p\u00e5 ulike hverdagsarenaer i kommunen og i n\u00e6rmilj\u00f8et. Denne omfatter mange omr\u00e5der i \u00e9n setning og kan med fordel deles opp og konkretiseres. Forslag: F\u00f8lge kostr\u00e5dene i matservering til barn og unge. Innf\u00f8re krav om at alle kommunens egne virksomheter som serverer mat til barn og unge f\u00f8lger kostr\u00e5dene fra nasjonale helsemyndigheter. Dette kan eventuelt formuleres i strategi 7.2. \u25cb Her b\u00f8r det ogs\u00e5 tilrettelegges for bedre innkj\u00f8psordninger som muliggj\u00f8r dette, og det b\u00f8r ses i sammenheng med kommunens klimam\u00e5l. Forslag: Iverksette et kompetansel\u00f8ft av matansvarlige i barnehage, SFO og skole, i samarbeid med matfaglige akt\u00f8rer p\u00e5 feltet. Barn og unge er en viktig m\u00e5lgruppe i det helsefremmende og forebyggende arbeidet, og tiltak b\u00f8r iverksettes for \u00e5 s\u00f8rge for at disse arenaene i st\u00f8rst mulig grad virker helsefremmende og gir et godt grunnlag for at barna kan etablere gode levevaner. Her er Matjungelen, (et gratis aktivitetsprogram for barnehager og SFO) som Folkelig har utviklet p\u00e5 bestilling fra Helsedirektoratet, et godt utgangspunkt. Forslag: Iverksette et pilotprosjekt for skolem\u00e5ltidet som sosialt utjevnende tiltak i samarbeid med frivillige og ideelle akt\u00f8rer i tillegg til forsknings- og utdanningsmilj\u00f8er. Det kan ogs\u00e5 kobles til arbeidstrening gjennom NAV som samarbeidsakt\u00f8r. Med vennlig hilsen Kathrine Marthinsen Daglig leder i Folkelig 6 "
}