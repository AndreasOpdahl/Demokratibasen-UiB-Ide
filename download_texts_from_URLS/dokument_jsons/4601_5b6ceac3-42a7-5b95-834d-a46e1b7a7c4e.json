{
  "dokument_id": "5b6ceac3-42a7-5b95-834d-a46e1b7a7c4e",
  "doc_type": "case_attachment",
  "kommune": 4601,
  "tittel": "Krav om st\u00f8yrapport og tilh\u00f8rende tiltak ved p\u00e5bygg i st\u00f8ysoner i Bergen kommune.msg",
  "url": "https://bergen.kommune.no/politikere-utvalg/api/fil/bk360/10045174/Krav-om-stoyrapport-og-tilhorende-tiltak-ved-pabygg-i-stoysoner-i-Bergen-kommune-msg",
  "tekst": "Fra: \"Alr\u00e6k, J\u00f8rgen\" Sendt: fredag 8. mars 2024 09:36:55 Til: \"Olsen, Andrea Heitman\" <Andrea.Olsen@bergen.kommune.no> Emne: Krav om st\u00f8yrapport og tilh\u00f8rende tiltak ved p\u00e5bygg i st\u00f8ysoner i Bergen kommune Fra: Morten N\u00f8dtvedt <morten.noedtvedt@gmail.com> Sendt: onsdag 3. januar 2024 07:49 Til: R\u00f8dland, Chris J. Knudsen <Chris.Rodland@bergen.kommune.no> Kopi: Moxnes, Hans Martin <Hans.Moxnes@bergen.kommune.no>; Brogstad, Fredrik <Fredrik.Brogstad@bergen.kommune.no> Emne: Krav om st\u00f8yrapport og tilh\u00f8rende tiltak ved p\u00e5bygg i st\u00f8ysoner i Bergen kommune Hei Chris, Jeg \u00f8nsker \u00e5 sette fokus p\u00e5 en sak som dere i H\u00f8yre kan gj\u00f8re noe med. Dette er en sak som jeg mener er en \u00ablow hanging fruit\u00bb, men som kan gi dere mye positiv omtale. Dette vil ogs\u00e5 bety mye for dem som fors\u00f8ker \u00e5 bygge p\u00e5 boligen sin i st\u00f8ysoner, og da spesielt i st\u00f8ysonen rundt Flesland flyplass. Saken gjelder krav om st\u00f8yrapport og tilh\u00f8rende tiltak ved p\u00e5bygg i st\u00f8ysoner i Bergen kommune. Saken er som mange slike saker kompleks, men jeg har fors\u00f8kt \u00e5 innledningsvis gi en form for oppsummering, for deretter \u00e5 g\u00e5 inn i detaljene f\u00f8r jeg avslutter med forslag til tiltak. Oppsummering Administrasjonen i PBE i Bergen kommune har innf\u00f8rt regler knyttet til st\u00f8y som har store konsekvenser for dem som \u00f8nsker \u00e5 bygge p\u00e5 boligen sin. Reglene som er innf\u00f8rt har ingen hjemmel i nasjonale retningslinjer for st\u00f8y og har ingen hjemmel i gjeldende KPA. Derimot har de innf\u00f8rt disse reglene i en veileder \u00abVeileder St\u00f8y i plan og byggesak\u00bb fra juli 2021. Det er kun denne veilederen saksbehandlerne i PBE henviser til som en hjemmel for \u00e5 kunne kreve st\u00f8yrapporter og omfattende utbedrende tiltak i forbindelse med s\u00f8knader om p\u00e5bygg i st\u00f8yutsatte omr\u00e5der. I forbindelse med v\u00e5r egen s\u00f8knad om tiltak/p\u00e5bygg har jeg unders\u00f8kt dette n\u00e6rmere, og jeg kan ikke se at administrasjonen i PBE har hjemmel for saksbehandlingen de praktiserer. Jeg har gjort en del unders\u00f8kelser i dokumentasjon, og det jeg har funnet st\u00f8tter mitt syn. I tillegg har jeg snakket med saksbehandler i Milj\u00f8direktoratet som er den som forvalter retningslinjene p\u00e5 vegne av direktoratet. Saksbehandleren st\u00f8tter ogs\u00e5 mitt syn og syntes i tillegg PBE har lagt seg p\u00e5 en linje som blir vanskelig/komplisert \u00e5 h\u00e5ndheve hvis man skal ha forutsigbare krav \u00e5 forholde seg til. Se nedenfor for mer utfyllende referanser og redegj\u00f8relser. H\u00e5ndtering av st\u00f8y i forbindelse med byggesaker er sv\u00e6rt kostbart og omfattende. I tillegg er det urimelig at utbyggere p\u00e5legges tiltak det ikke er tilstrekkelig hjemmel for, og som tilsynelatende er innf\u00f8rt av administrasjonen under tidligere byr\u00e5d, noe jeg mener ikke byr\u00e5den ikke har hjemmel til \u00e5 gj\u00f8re uten politisk behandling. Hvis det n\u00e5 er slik at byr\u00e5den har innf\u00f8rt denne omfattende bestemmelsen i en veileder uten politisk behandling, s\u00e5 m\u00e5 ogs\u00e5 byr\u00e5den kunne fjerne denne uten politisk behandling. Dette vil kunne gi en stor og umiddelbar positiv effekt for alle som er urettmessig rammet av dette. Bakgrunn Administrasjonen i PBE har p\u00e5 eget initiativ etablert krav som det ikke er hjemmel eller praksis for, hverken i nasjonale retningslinjer eller i gjeldende KPA. I sum f\u00f8rer dette til at man krever tiltakshaver for omfattende tiltak og kostnader uten hjemmel. Dette f\u00f8rer ofte til mange diskusjoner frem og tilbake mellom tiltakshaver og PBE, som ofte ender i avslag og dermed klage p\u00e5 vedtak, som igjen er fordyrende og forsinkende. I tillegg belaster dette b\u00e5de administrasjon og politiske organer i kommunen. Dette er en fortvilende og lite forutsigbar situasjon for tiltakshavere som jeg h\u00e5per det rettes opp i snarest mulig. Redegj\u00f8relse I Norge har vi nasjonale retningslinjer for hvordan man skal h\u00e5ndtere st\u00f8y ved ulike tiltak. Dette er den s\u00e5kalte T-1442 \u00abRetningslinje for behandling av st\u00f8y i arealplanlegging\u00bb som forvaltes av Milj\u00f8direktoratet. I gjeldende KPA for Bergen kommune er tema st\u00f8y behandlet under \u00a722 St\u00f8y. Der st\u00e5r det helt innledningsvis \u00ab22.1.1 Den til enhver tid gjeldende versjon av retningslinje T-1442 med tilh\u00f8rende veileder skal legges til grunn for saksbehandling\u00bb. Det st\u00e5r i KPA ingenting som tilsier eller gir hjemmel for den praksis som PBE har lagt seg p\u00e5. Retningslinjene T-1442 har en tilh\u00f8rende veileder, M-2061 \u00abVeileder om behandling av st\u00f8y i arealplanlegging\u00bb. Strukturen i veilederen f\u00f8lger strukturen i selve retningslinjene. Retningslinjen T-1442 inneholder ingen bestemmelser om at den skal gjelde ved p\u00e5bygg, tvert imot s\u00e5 st\u00e5r det eksplisitt at denne kun gjelder for nybygg. Den fullstendige teksten sier: Retningslinjen kommer til anvendelse ved: \u2022 etablering av nye boliger eller annen bebyggelse med st\u00f8yf\u00f8lsomt bruksform\u00e5l i n\u00e6rheten av eksisterende eller planlagt st\u00f8ykilde \u2022 etablering av st\u00f8yende anlegg eller virksomhet \u2022 utvidelse eller endring av eksisterende anlegg eller virksomhet, forutsatt at endringen krever ny plan eller s\u00f8knad etter plan- og bygningsloven Der man har benyttet begrepet \u00abanlegg\u00bb like ovenfor, referer dette til anlegg som innen industri etc og ikke boliger. I tillegg kommer at det i veilederen M-2061 flere steder klart fremg\u00e5r at T-1442 kun gjelder nye tiltak. Dette fremkommer spesielt under kap 4 Planlegging av ny st\u00f8yf\u00f8lsom bebyggelse. Der har man to underkapitler som er interessante i denne sammenheng; 4.1 \u00abPlanlegging av nye boliger\u00bb, med sv\u00e6rt omfattende vurderinger og krav, og 4.5 \u00abEndring av eksisterende bebyggelse\u00bb, der man blant annet klart finner at ved endring av eksisterende bebyggelse skal NS 8175 klasse C legges til grunn for innend\u00f8rs st\u00f8yforhold. Dette er alts\u00e5 en presisering om at T- 1442 med tilh\u00f8rende tiltak ikke gjelder for p\u00e5bygg. Ikke noe sted st\u00e5r det at det er krav om omfattende utredninger, st\u00f8yrapport, utbedrende tiltak etc, slik som under 4.1. Som nevnt tidligere st\u00e5r det ingenting i KPA som gir hjemmel for de detaljerte kravene om h\u00e5ndtering av st\u00f8y ved p\u00e5bygg som PBE har tatt inn i sin veileder. Imidlertid s\u00e5 er det slik at hvis man s\u00f8ker Bergen kommune om \u00e5 f\u00e5 bygge p\u00e5 boligen sin, og denne boligen befinner seg, slik som i v\u00e5rt tilfelle, f.eks i gul st\u00f8ysone n\u00e6r Flesland flyplass, s\u00e5 blir man m\u00f8tt med krav om full st\u00f8yrapport og eventuelle tilh\u00f8rende utbedrende tiltak. Dette er selvf\u00f8lgelig sv\u00e6rt kostbart og er i tillegg en vurderingssak der man stort sett f\u00e5r nei p\u00e5 grunn av krav til utend\u00f8rs oppholdsareal, eller fremtidige st\u00f8yscenarier. I v\u00e5r byggesak ble vi m\u00f8tt med dette kravet helt innledningsvis. Jeg syntes dette var veldig merkelig, men jeg snakket med naboer og andre i samme situasjon, som hadde gitt opp fordi kravene var for omfattende og kostbare. Jeg begynte \u00e5 unders\u00f8ke dette og fikk svar fra PBE om at dette var et krav fordi det st\u00e5r i veilederen. Jeg mener jo at en veileder kun skal gj\u00f8re nettopp det, veilede gjennom detaljerte beskrivelser og eksempler, og ikke innf\u00f8re nye krav som ikke har hjemmel. I PBE sin veileder, st\u00e5r det spesifikt under 4.4 Byggesaksbehandling: \u00abFor bolig: Tilbygg og bruksendring som f\u00f8rer til etablering av nye boenheter eller vesentlig utvidelse av eksisterende bolig skal behandles etter \u00a7 22.1.2. Se ogs\u00e5 T-1442 kap 4.5. Veiledende eksempel p\u00e5 vesentlig utvidelse: 50% BRA nytt eller bruksendret areal.\u00bb. Det er alts\u00e5 denne ordlyden \u00abvesentlig utvidelse av eksisterende bolig\u00bb, som kun finnes i veilederen, PBE bruker som en hjemmel n\u00e5r de har lagt seg p\u00e5 sin praksis. Problemet er at \u00a722.1.2 ikke sier noe som helst om p\u00e5bygg, kun nye tiltak og bruksendring. Der st\u00e5r det: \u00abGrenseverdier gitt i T-1442 tabell 3, nedre grenseverdi for gul sone, skal tilfredsstilles for tiltak som gir nytt st\u00f8yf\u00f8lsomt bruksform\u00e5l, herunder bruksendring, og ved etablering av nye st\u00f8ykilder.\u00bb Gjennom m\u00e5ten PBE har formulert seg p\u00e5 i veilederen kan man f\u00e5 et inntrykk av at T-1442 kap 4.5 gir en hjemmel for den praksisen og de reglene PBE har lagt seg p\u00e5. Dette er overhodet ikke tilfellet og har blitt bekreftet overfor meg fra Milj\u00f8direktoratet. Forslag til tiltak Oppsummert mener jeg det ikke er hjemmel for at PBE p\u00e5 eget initiativ kan implementere slike regler. Hvis det er slik at tidligere byr\u00e5d/PBE har innf\u00f8rt disse reglene i en veileder uten politisk behandling, s\u00e5 kan ogs\u00e5 PBE fjerne disse gjennom at byr\u00e5den p\u00e5legger dem dette. Det krevdes ikke politisk behandling \u00e5 innf\u00f8re dette p\u00e5budet, s\u00e5 da vil jeg anta det ikke kreves politisk behandling \u00e5 fjerne dette. Jeg ber derfor om at byr\u00e5d for byutvikling tar tak i dette og presiserer overfor administrasjonen i PBE at det ikke er hjemmel for den praksisen de har lagt seg p\u00e5, og at de med umiddelbar virkning fjerner reglene man har nedfelt i veilederen for st\u00f8y. H\u00e5per dere kan ta tak i dette og jeg tror at dette som sagt vil kunne gi mye goodwill for dere med relativt beskjeden innsats. Med vennlig hilsen Morten N\u00f8dtvedt "
}