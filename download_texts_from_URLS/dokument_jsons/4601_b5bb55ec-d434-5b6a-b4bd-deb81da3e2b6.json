{
  "dokument_id": "b5bb55ec-d434-5b6a-b4bd-deb81da3e2b6",
  "doc_type": "case_attachment",
  "kommune": 4601,
  "tittel": "Beslutning om at planinitiativet stoppes:\n\u00c5sane. Gnr. 190, Bnr. 1 mfl. \u00c5sane energipark",
  "url": "https://bergen.kommune.no/politikere-utvalg/api/fil/bk360/9877210/Beslutning-om-at-planinitiativet-stoppes-Asane-Gnr-190-Bnr-1-mfl-Asane-energipark",
  "tekst": " Plan- og bygningsetaten Adresseinformasjon fylles inn ved ekspedering. V\u00e5r referanse: PLAN-2023/17832-13 Saksbehandler: Marita S\u00f8rensen Solaas Se mottakerliste nedenfor. Dato: 29.01.2024 Beslutning om at planinitiativet stoppes: \u00c5sane. Gnr. 190, Bnr. 1 mfl. \u00c5sane energipark Saken gjelder Vesta Eiendom \u00c5sane Energipark AS / Tertnes Holding AS har sendt inn planinitiativ for et 127 dekar stort omr\u00e5de ved Salhusvegen i \u00c5sane bydel. Intensjonen er \u00e5 regulere et n\u00e6ringsomr\u00e5de med form\u00e5l lager, kontor, produksjon, verksted og annen n\u00e6ringsrettet virksomhet. Bakgrunnen er at forslagsstiller har behov for ny base for sin virksomhet n\u00e5r dagens lokaler p\u00e5 Eidsv\u00e5g m\u00e5 vike plass for bybanen og forlenget Fl\u00f8yfjellstunnel. Forslagsstiller \u00f8nsker ogs\u00e5 \u00e5 tilby lokaler til samarbeidspartnere, andre n\u00e6ringsakt\u00f8rer og funksjoner som m\u00e5 flytte p\u00e5 grunn av fremtidig byutvikling i \u00c5sane. Figur 1 og 2: R\u00f8dt omriss viser foresl\u00e5tt planomr\u00e5de. Beslutning om at planinitiativet stoppes Private, tiltakshavere, organisasjoner og andre myndigheter har rett til \u00e5 fremme forslag til detaljregulering, jf. plan- og bygningsloven (pbl) \u00a7 12-3, 2. ledd. Finner kommunen at et privat planinitiativ ikke b\u00f8r f\u00f8re frem, kan kommunen beslutte at initiativet skal stoppes jf. pbl \u00a7 12-8, 2. ledd. Mottatt planinitiativ vurderes \u00e5 v\u00e6re i strid med overordnete planer, og etter en helhetsvurdering er det besluttet at planinitiativet stoppes. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Begrunnelse Lokalisering i LNF-omr\u00e5de Omr\u00e5det er i hovedsak uregulert og ubebygd. I kommuneplanens arealdel (KPA 2018) er 68,7% av foresl\u00e5tt planomr\u00e5de avsatt til LNF-omr\u00e5de, mens resterende deler er avsatt til \u00f8vrig byggesone, kommunaltekniske anlegg, ytre fortettingssone og masseh\u00e5ndtering (se figur 3). Ogs\u00e5 i kommunedelplan (KDP) for \u00c5sane sentrale deler (arealplan-ID 9930000, vedtatt 2006) er mesteparten av omr\u00e5det avsatt til LNF-omr\u00e5de (se figur 4). Det \u00e5pnes ikke opp for etablering av andre n\u00e6ringsvirksomheter enn landbruk innenfor LNF-omr\u00e5der (jf. KPA \u00a7 31). Planinitiativet er i hovedsak i strid med arealform\u00e5let i overordnede planer og med \u00f8nsket byutvikling b\u00e5de i kommunen og i \u00c5sane bydel. Figur 3 og 4: Viser foresl\u00e5tt planomr\u00e5de med gr\u00f8nt omriss over KPA 2018 (t.v) og KDP \u00c5sane sentrale deler (t.h). Plan- og bygningsetaten (PBE) har vurdert mulig utvikling i denne delen av \u00c5sane i avvist planforslag for Brurabykset n\u00e6ringsomr\u00e5de. Planforslaget omfattet areal helt s\u00f8r i planomr\u00e5det som n\u00e5 er foresl\u00e5tt, og ble avvist av byr\u00e5det 05.11.2020 (byr\u00e5dssak 1300/20, plansak 201702123). PBEs samlede vurdering var at det ikke kan anbefales tiltak i denne delen av \u00c5sane ettersom premissene for utvikling som ble lagt i KDP \u00c5sane sentrale deler er endret. Tras\u00e9valg for ny E39 var viktig for planleggingen av fremtidig arealbruk i nordre del av \u00c5sane. Tras\u00e9en var da tenkt lagt gjennom dette omr\u00e5det, som vist med doble r\u00f8de linjer i figur 4. Vegtras\u00e9en er ikke lenger aktuell, og hadde grunnlag i KDP E39 \u00c5sane nord (arealplan-ID 16160000) som ble opphevet 09.05.2020. Vegtras\u00e9 med tunnelinnslag var bakgrunnen for at deler av areal s\u00f8r i foresl\u00e5tt planomr\u00e5de ble avsatt til industriomr\u00e5de. I avvisningen av planforslaget for Brurabykset vurderte b\u00e5de Plan- og bygningsetaten og byr\u00e5det det som mer aktuelt \u00e5 bevare omr\u00e5det som gr\u00f8nne arealer. I avholdt veiledningsm\u00f8te med forslagsstiller 27.09.2023 frar\u00e5det PBE oppstart av planarbeid, og anbefalte at det s\u00f8kes en plassering av form\u00e5let som er i samsvar med KPA. I KPA er det avsatt n\u00e6ringsarealer i \u00c5sane ved Litle\u00e5svegen, Hordvik og Hauk\u00e5s. Vi viste ogs\u00e5 til at i forslag til strategisk planprogram for \u00c5sane sentrale deler (oversendt til politisk behandling 03.07.2023) er arealer langs E39 anbefalt utviklet med hovedvekt p\u00e5 n\u00e6ring som kan transformeres til boliger i fremtiden. Saksnummer PLAN-2023/17832 Side 2 av 6 Kulturlandskap Planinitiativet oppgis \u00e5 kunne ha negativ virkning p\u00e5 kulturmilj\u00f8. Foresl\u00e5tt planomr\u00e5de grenser til, og g\u00e5r delvis inn i hensynssone kulturmilj\u00f8 for jordbrukslandskap Mellingen. I forrige kommuneplans arealdel (KPA 2010) var st\u00f8rre deler av s\u00f8rlige del av omr\u00e5det innenfor hensynssone kulturmilj\u00f8, men i KPA 2018 ble hensynssonen trukket tilbake slik at den samsvarer med kulturlandskapsgrensen vist i KDP \u00c5sane sentrale deler (vist med gr\u00f8nnstripet skravur i figur 4). Kulturlandskapsgrensen i KDP er avgrenset av vegtras\u00e9en for E39. I arealressurskart AR5 er deler av omr\u00e5det vist som fulldyrket jord, overflatedyrket jord og innmarksbeite. I planarbeidet for Bryrabykset ble det bekreftet at omr\u00e5det i s\u00f8r best\u00e5r av fulldyrket jord, og det ble kartlagt kulturlandskapselementer (bl.a. steingjerde). Ettersom vegtras\u00e9en for E39 ikke skal realiseres, er det naturlig \u00e5 se kulturlandskapet innenfor foresl\u00e5tt planomr\u00e5de som en del av det sammenhengende kulturlandskapet i nord\u00f8st. I \u00c5sane er de viktigste kulturminnene og kulturmilj\u00f8ene knyttet til landbrukshistorien. Byantikvaren har spilt inn at planinitiativet legger opp til en massiv utbygging i et viktig kulturmilj\u00f8 og vil fjerne sammenhengen i kulturmilj\u00f8et og f\u00e5 store negative konsekvenser. Vi slutter oss til Byantikvaren sitt innspill. Planinitiativet er i strid med kommuneplanens m\u00e5l om \u00e5 s\u00f8rge for byutvikling som ivaretar byens kulturlandskap (jf. KPA \u00a7 1) samt vedtatt kulturmilj\u00f8plan. Planinitiativet er ogs\u00e5 i strid med KPAs bestemmelser (\u00a7\u00a7 8.2.4 og 12.2) om at utforming av byrom og bygninger skal ivareta sammenheng med stedets historiske strukturer og at milj\u00f8 som har kulturhistorisk verdi i st\u00f8rst mulig grad skal ivaretas. Det er ogs\u00e5 m\u00e5lsettinger b\u00e5de kommunalt, regionalt og nasjonalt om \u00e5 unng\u00e5 nedbygging av matjord, herunder i nasjonal jordvernstrategi. Bl\u00e5gr\u00f8nne strukturer og naturmangfoldverdier Foresl\u00e5tt planomr\u00e5de er i hovedsak et ubebygd skogsomr\u00e5de med innslag av myr og bekker og registrerte naturtyper og r\u00f8dlistede arter. I bl\u00e5gr\u00f8nt temakart (vedlegg til KPA) er det ogs\u00e5 vist flere \u00f8kologiske korridorer i omr\u00e5det. Planinitiativet er vedlagt en innledende naturmangfoldrapport, og det er gjort rede for at avb\u00f8tende tiltak som gr\u00f8nne takflater og insektshotell vil vurderes. Planinitiativet inneb\u00e6rer nedbygging av natur og vesentlige terrenginngrep, og oppgis \u00e5 kunne ha negativ virkning p\u00e5 bl\u00e5gr\u00f8nne strukturer, naturmangfold, landskap og omgivelser. I b\u00e5de kommuneplanen og i naturstrategien (vedtatt 29.03.2023) er det et overordnet m\u00e5l \u00e5 ivareta natur og bl\u00e5gr\u00f8nne strukturer fordi de har betydning for naturmangfold, flom/overvann, klima, rekreasjon/friluftsliv og folkehelse (jf. blant annet KPA \u00a7 10 med tilh\u00f8rende retningslinje). I naturstrategien er hovedm\u00e5let \u00e5 sikre gode levek\u00e5r for naturmangfoldet, og samtidig sikre innbyggerne god kontakt med natur. Strategien legger ogs\u00e5 f\u00f8ringer for arealn\u00f8ytralitet i byutviklingen. B\u00e5de Plan- og bygningsetaten og Bymilj\u00f8etaten vurderer planinitiativet \u00e5 v\u00e6re i strid med vedtatt naturstrategi, da det vil medf\u00f8re vesentlige terrenginngrep i et st\u00f8rre, ur\u00f8rt naturomr\u00e5de med store verdier b\u00e5de for natur og friluftsliv. Planinitiativet er i strid med kommuneplanens m\u00e5l om \u00e5 s\u00f8rge for gr\u00f8nn, b\u00e6rekraftig og kliman\u00f8ytral byutvikling som ivaretar byens naturlandskap (jf. KPA \u00a7 1). Planinitiativet er ogs\u00e5 i strid med KPAs bestemmelser (\u00a7\u00a7 8.2.2 og 8.2.8) som fastsl\u00e5r at sammenhengende bl\u00e5gr\u00f8nnstrukturer og offentlig tilgang til vassdrag skal v\u00e6re de overordnede prinsippene for Saksnummer PLAN-2023/17832 Side 3 av 6 bystruktur, og at nye byggetiltak skal ha minst mulig bruk av store skj\u00e6ringer, fyllinger og murer. Myr og bekker Innenfor foresl\u00e5tt planomr\u00e5de er det registrert flere myrer og bekker. I planinitiativet er foresl\u00e5tt bebyggelse lagt utenom myren s\u00f8r i omr\u00e5det, men ny bebyggelse inneb\u00e6rer inngrep i terreng og natur n\u00e6rt vassdrag og myr, og ny atkomstveg m\u00e5 krysse bekk. Av planinitiativet fremg\u00e5r det ogs\u00e5 at den r\u00f8dlistede naturtypen elvevann-masser kan bli ber\u00f8rt. Bekken langs Salhusvegen en del av Midtbygdavassdraget som er omfattet av Regional plan for vannforvaltning med tilh\u00f8rende m\u00e5l om god \u00f8kologisk og kjemisk tilstand. Vannforskriften tillater ikke nye inngrep eller ny aktivitet som forringer tilstanden, eller f\u00f8rer til at milj\u00f8m\u00e5lene ikke blir oppn\u00e5dd. PBE stiller seg kritisk til hvordan terrengbearbeidinger og masseutskifting av matjord skal kunne gjennomf\u00f8res n\u00e6rt vassdraget uten at det f\u00e5r negative konsekvenser for eksempel i form av avrenning av partikler og forurensning. Mesteparten av s\u00f8rlige del av planomr\u00e5det vil omfattes av byggegrense langs vassdrag (jf. KPA \u00a7 6.2.2) som er 50 meter innenfor LNF-omr\u00e5der. Langs vassdrag skal naturlig kantvegetasjon sikres (jf. KPA \u00a7\u00a7 10.4 og 32.1). Vassdrag og v\u00e5tmark skal bevares av hensyn til naturmangfold, overvannsh\u00e5ndtering, klimatilpasning og folkehelse (retningslinje til \u00a7 KPA 32). I henhold til plan- og bygningsloven \u00a7 1-8 skal det tas s\u00e6rlig hensyn til natur- og kulturmilj\u00f8, landskap og andre allmenne interesser i 100 metersbeltet langs vassdrag. Planinitiativet er i strid med ivaretakelse av vassdrag og myr. Friluftsliv Planinitiativet oppgis \u00e5 kunne ha noe negativ virkning p\u00e5 friluftsliv og folkehelse. Nordre del av foresl\u00e5tt planomr\u00e5de ligger innenfor byfjellsgrensen og hensynssone friluftsliv (jf. KPA \u00a7 35.2). Byfjellene Nord Veten-omr\u00e5det er kartlagt og verdsatt som sv\u00e6rt viktig friluftsomr\u00e5de (Bymilj\u00f8etaten, 2016), og det er skiltede turveier innenfor omr\u00e5det. I henhold til KPA \u00a7 11 skal omr\u00e5der som er viktige for rekreasjon og friluftsliv i st\u00f8rst mulig grad ivaretas, og eksisterende gangforbindelser skal sikres for allmenn ferdsel. Innenfor byfjellsgrensene skal naturkvaliteter og omr\u00e5dets verdi for friluftsliv, Figur 2: Nordre del av planomr\u00e5det. Lilla linje er naturmangfold, kulturminner og landbruk ivaretas. foresl\u00e5tt planomr\u00e5de. R\u00f8d linje er byfjellsgrense, Tiltak innenfor denne delen av foresl\u00e5tt planomr\u00e5de skravert omr\u00e5de hensynssone friluftsliv. er klart i strid med hensynssone friluftsliv og byfjellsgrensen. I planinitiativet er det oppgitt at det ikke vil ha virkning p\u00e5 barn og unges bruk av omr\u00e5det, men barn og unges bruk av omr\u00e5det er ikke kjent, og det kan ikke utelukkes at planinitiativet vil p\u00e5virke eller omdisponere areal som brukes av barn og unge. Saksnummer PLAN-2023/17832 Side 4 av 6 Klima Til tross for foresl\u00e5tt plannavn (\u00c5sane energipark) er det ikke foresl\u00e5tt tiltak knyttet til energiforsyning, kun egen energiproduksjon som solceller p\u00e5 tak. Planinitiativet inneb\u00e6rer nedbygging av karbonlager, i hovedsak skog, men kan ogs\u00e5 ber\u00f8re myromr\u00e5der. Klimaetaten har p\u00e5pekt at nedbygging av karbonrike areal medf\u00f8rer store klimagassutslipp i tillegg til tap av fremtidig karbonlagring. Myr og skog utgj\u00f8r et viktig vern mot klimaendringer fordi de kan absorbere nedb\u00f8r og forhindre oversv\u00f8mmelser, skred og flom, ogs\u00e5 utenfor planomr\u00e5det. Det kan ikke utelukkes at tiltaket vil f\u00f8re til \u00f8kt personbiltrafikk. Statens vegvesen har p\u00e5pekt at planinitiativet er i strid med nullvekstm\u00e5let i personbiltrafikk. Det er levert klimanorm som vedlegg til planinitiativet. Selv om planinitiativet er i strid med arealform\u00e5l i KPA og inneb\u00e6rer nedbygging av karbonlager, f\u00e5r planinitiativet et positivt resultat p\u00e5 grunn av h\u00f8ye ambisjoner for energitiltak og materialbruk. Vi vektlegger at nedbygging av karbonrike areal er irreversible tiltak som vurderes \u00e5 v\u00e6re i strid med blant annet KPA, gr\u00f8nn strategi (klimastrategi, vedtatt 25.01.2023) og naturstrategi, bystyrets erkl\u00e6ring av klimakrise (bystyresak 33/19, 20.06.2019) og statlige planretningslinjer for klima- og energiplanlegging og klimatilpasning og nasjonale forventninger til regional og kommunal planlegging. Helhetlig vurdering Kommuneplanens m\u00e5l om kompakt og gr\u00f8nn g\u00e5by som sparer gr\u00f8ntarealer fra nedbygging ved \u00e5 fortette og transformere allerede bebygde areal, f\u00f8lger opp vedtatte regionale og nasjonale planer, m\u00e5l og retningslinjer. Spesielt relevante er statlige planretningslinjer for samordnet bolig-, areal- og transportplanlegging (2014), statlige planretningslinjer for klima- og energiplanlegging og klimatilpasning (2018), regional areal- og transportplan for Bergensomr\u00e5det (2017) og regional plan for klima (2022). F\u00f8ringene er godt oppsummert i nasjonale forventninger til regional og kommunal planlegging 2023-2027: \u00abDet er viktig for Norges evne til \u00e5 oppfylle natur- og klimam\u00e5lene at fylkeskommunene og kommunene bruker planverkt\u00f8yene til \u00e5 hindre nedbygging av karbonrike arealer som skog og myr, men ogs\u00e5 jordbruksjord (s\u00e6rlig beitemark). Dette inneb\u00e6rer blant annet \u00e5 ta i bruk mulighetene for fortetting, gjenbruk og transformasjon av allerede bebygde arealer, f\u00f8r jordbruksarealer, viktige natur- og friluftslivsarealer og karbonrike arealer som myr, skog og annen n\u00e6ringsrik jord blir omdisponert.\u00bb Avslutningsvis viser vi til plan- og bygningsloven \u00a7 12-3: \u00abPrivate forslag m\u00e5 innholdsmessig f\u00f8lge opp hovedtrekk og rammer i kommuneplanens arealdel og foreliggende omr\u00e5dereguleringer\u00bb. Oppstart av et planarbeid som \u00e5penbart er i strid med arealform\u00e5l og overordnede m\u00e5l for planleggingen vil ogs\u00e5 v\u00e6re i strid med m\u00e5let om effektive og forsvarlige plan- og byggesaksprosesser (jf. KPA \u00a7 1). \u00d8vrige tema \u2022 Deler av foresl\u00e5tt planomr\u00e5de omfattes av areal som er b\u00e5ndlagt etter energiloven p\u00e5 grunn av regional h\u00f8yspentlinje. If\u00f8lge forslagsstiller har BKK lagt til rette for at h\u00f8yspentlinjen kan legges under bakken, men dette er ikke dokumentert. \u2022 Omr\u00e5det omfattes av aktsomhetsomr\u00e5der for flom og faresoner for steinsprang og skred. Saksnummer PLAN-2023/17832 Side 5 av 6 \u2022 Planinitiativ omfattes av KU-forskriften \u00a7 6 Planer og tiltak som alltid skal konsekvensutredes og ha planprogram eller melding. Tiltak i vedlegg I - N\u00e6ringsbygg, bygg for offentlig eller privat tjenesteyting og bygg til allmennyttig form\u00e5l p\u00e5 mer enn 15 000 m2 BRA. Disse temaene er ikke vektlagt i beslutningen om at planinitiativet stoppes, men m\u00e5 f\u00f8lges opp dersom det gjennom politisk behandling fattes beslutning om oppstart av planarbeid. Konklusjon Oppstart anbefales ikke. Planforslaget er i strid med kommunale, regionale og nasjonale planer og retningslinjer, herunder arealform\u00e5l, byfjellsgrensen og byggegrense langs vassdrag i kommuneplanens arealdel. Utviklingen av omr\u00e5det vil v\u00e6re i strid med kommuneplanens overordnede m\u00e5l om b\u00e6rekraftig og kliman\u00f8ytral byutvikling og ivaretakelse av byens natur- og kulturlandskap med bl\u00e5gr\u00f8nne strukturer som \u00f8kologiske korridorer, bekker/vassdrag og myromr\u00e5der. Oppstart av planarbeid vil ogs\u00e5 v\u00e6re i strid med KPAs form\u00e5l om effektive og forsvarlige plan- og byggesaksprosesser. Beslutningen kan ikke p\u00e5klages, men kan kreves forelagt for bystyret (ved utvalg for milj\u00f8 og byutvikling i henhold til delegasjonsvedtak) til endelig avgj\u00f8relse. Anmodning om politisk behandling m\u00e5 sendes til Plan- og bygningsetaten innen 3 uker. Med hilsen Plan- og bygningsetaten Aslaug Aalen Avdelingsleder Tarje I. Wanvik Etatsdirekt\u00f8r Dette dokumentet er godkjent elektronisk. Kopi til OPUS BERGEN AS Nordre N\u00f8stekaien 1 5011 BERGEN Vedlegg: \u2022 Bymilj\u00f8etatens innspill til oppstartm\u00f8te. PLAN-2023_17832. \u00c5sane 190_1 m.fl. \u00c5sane energipark \u2022 Innspill fra Klimaetaten til oppstartsm\u00f8te - \u00c5sane. Gnr. 190, Bnr. 1 mfl. \u00c5sane energipark \u2022 Bergen Vanns innspill til oppstartsm\u00f8te \u00c5sane. Gnr. 190, Bnr. 1 mfl. \u00c5sane energipark \u2022 Innspill fra Statens vegvesen: Svar p\u00e5 orientering om oppstartsm\u00f8te - \u00c5sane. Gnr. 190, Bnr. 1 mfl. \u00c5sane energipark 1128690_1_1 \u2022 Innspill fra Byantikvaren: 2023_280923-4 - Orientering om oppstartsm\u00f8te - \u00c5sane. Gnr. 190, Bnr. 1 mfl. \u00c5sane energipark.msg Saksnummer PLAN-2023/17832 Side 6 av 6 "
}