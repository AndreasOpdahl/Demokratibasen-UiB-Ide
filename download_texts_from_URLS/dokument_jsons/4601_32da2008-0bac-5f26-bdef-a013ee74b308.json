{
  "dokument_id": "32da2008-0bac-5f26-bdef-a013ee74b308",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 162 fra Katrine N\u00f8dtvedt (MDG) til byutviklingsbyr\u00e5den om byr\u00e5dets nye parkeringspolitikk og N\u00f8st",
  "url": "https://bergen.kommune.no/politikere-utvalg/api/fil/bk360/11425765/Svar-pa-skriftlig-sporsmal-nr-162-fra-Katrine-Nodtvedt-MDG-til-byutviklingsbyraden-om-byradets-nye-parkeringspolitikk-og-Nost",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/156277-3 Saksbehandler: Malene Nesse Gr\u00f8nningen Fra Dato: 24. oktober 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 162 fra Katrine N\u00f8dtvedt (MDG) til byutviklingsbyr\u00e5den om byr\u00e5dets nye parkeringspolitikk og N\u00f8stetorget - Utvalg for milj\u00f8 og byutvikling I BT 09.10.2024 kunne vi lese i denne saken at: \u00abI fagnotatet skriver bymilj\u00f8etaten at hasteoppdraget fra byr\u00e5det vil g\u00e5 utover andre oppgaver de har, som veivedlikehold og trafikkregulering.\u00bb Videre kan vi lese at: \u00abP\u00e5 N\u00f8stetorget planlegger de \u00e5 etablere litt under 50 nye parkeringsplasser\u00bb, men at det trengs dispensasjon for \u00e5 f\u00e5 lov til dette. De reserverte plassene til politiet i Domkirkegaten skal ogs\u00e5 bort. Sp\u00f8rsm\u00e5l til byr\u00e5den: 1. Hvilket veivedlikehold vil byr\u00e5dets nye parkeringspolitikk f\u00e5r konsekvenser for? 2. Hvilke trafikkregulering vil byr\u00e5dets nye parkeringspolitikk f\u00e5 konsekvenser for? 3. Er den nye parkeringspolitikken i tr\u00e5d med avtaleforpliktelsene om nullvekstm\u00e5let i Byvekstavtalen? 4. Hvem skal gjennomf\u00f8re dispensasjonss\u00f8knaden for parkeringsanlegget p\u00e5 N\u00f8stetorget? 5. Har det v\u00e6rt dialog med politiet om plassene deres i Domkirkegaten? 6. Hvor skal politiet n\u00e5 plassere sine tjenestebiler?\u00bb Svar fra byr\u00e5den: 1. I hovedsak skal ikke byr\u00e5dets parkeringspolitikk g\u00e5 utover veivedlikeholdet i kommunen, s\u00e5 lenge parkeringsplassene etableres innenfor eksisterende veigrunn og samferdselsanlegg. Bymilj\u00f8etaten (BME) opplyser om at oppdraget med \u00e5 \u00f8ke parkeringsinntektene i samsvar med budsjettvedtaket har konsekvenser \u00f8konomisk og for driftskapasiteten, spesielt i sentrum. Det vil si at det kan oppst\u00e5 oppgaver som etaten burde tatt tak i, men ikke f\u00e5r r\u00e5d til \u00e5 ta tak i, eller oppgaver som de ikke har ressurser nok til \u00e5 h\u00e5ndtere. BME bemerker at etaten l\u00f8pende jobber med prioriteringer innenfor alle deres omr\u00e5der, og at alle helt n\u00f8dvendige oppgaver vil prioriteres. 2. Justering av parkeringsplasser skal ikke f\u00e5 vesentlige konsekvenser for trafikkreguleringen. Oppdraget med \u00e5 \u00f8ke parkeringsinntektene i samsvar med budsjettvedtaket har i hovedsak konsekvenser for den trafikkreguleringen som ikke er kritisk, for skiltplaner BME ikke f\u00e5r tid til \u00e5 utarbeide eller saksbehandle, og innkomne innspill som BME ikke f\u00e5r vurdert og eventuelt fulgt opp. Samtidig understreker BME at de fors\u00f8ker \u00e5 prioritere s\u00e5 godt de kan, slik at oppgaver som er helt n\u00f8dvendige, blir h\u00e5ndtert. 3. I Bymilj\u00f8etatens fagnotat til byr\u00e5dsavdeling for byutvikling kommer det frem at det i dag ikke er trengsel om parkeringsplassane i Bergen sentrum. Dermed vil en \u00f8kning i antall parkeringsplasser trolig ha liten effekt p\u00e5 personbiltrafikken i Bergen. Dette er prim\u00e6rt tiltak som vil gj\u00f8re hverdagen enklere for bergensere som av ulike grunner er avhengig av bil, og som samtidig kan gi kommunen \u00f8kte inntekter ettersom gateparkering er dyrere enn parkeringshus. Bygging av bybane til \u00c5sane vil v\u00e6re det enkelttiltaket som bidrar mest til nullvekstm\u00e5let i Bergen. 4. BME vil v\u00e6re byggherre og st\u00e5 for opparbeidelse av parkeringsplasser, samt sikre n\u00f8dvendige tillatelser for gjennomf\u00f8ring. BME har hentet inn Norconsult som ansvarlig s\u00f8ker. Det skal s\u00f8kes til Plan- og bygningsetaten (PBE) p\u00e5 vanlig m\u00e5te. 5. BME opplyser om at de generelt har et godt samarbeid med Politiet, s\u00e5 ogs\u00e5 i denne saken. BME opplyser videre at de gikk tidlig i dialog med Politiet med en alternativ l\u00f8sning til Domkirkegaten. BMEs inntrykk er at Politiet har v\u00e6rt forn\u00f8yd med det de er blitt forelagt, og det vises til at Politiet ikke har hatt innvendinger mot l\u00f8sningsforslagene. 6. BME opplyser at det planlegges for at Politiet skal parkere tjenestebilene sine p\u00e5 R\u00e5dstuplass. Christine Kahrs \u2013 Byr\u00e5d for byutvikling Dokumentet er godkjent elektronisk. "
}