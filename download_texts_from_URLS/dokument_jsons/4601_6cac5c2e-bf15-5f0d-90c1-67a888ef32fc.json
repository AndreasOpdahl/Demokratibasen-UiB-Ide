{
  "dokument_id": "6cac5c2e-bf15-5f0d-90c1-67a888ef32fc",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 191 fra Katrine N\u00f8dtvedt (MDG) til byutviklingsbyr\u00e5den om nye reguleringsplaner for Bybanen til \u00c5",
  "url": "https://bergen.kommune.no/politikere-utvalg/api/fil/bk360/11617357/Svar-pa-skriftlig-sporsmal-nr-191-fra-Katrine-Nodtvedt-MDG-til-byutviklingsbyraden-om-nye-reguleringsplaner-for-Bybanen-til-A",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/178823-3 Saksbehandler: Malene Nesse Gr\u00f8nningen Fra Dato: 26. november 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 191 fra Katrine N\u00f8dtvedt (MDG) til byutviklingsbyr\u00e5den om nye reguleringsplaner for Bybanen til \u00c5sane, 2027 - Utvalg for milj\u00f8 og byutvikling Under bybaneforhandlingene i h\u00f8st ble det lagt frem en tidslinje fra byr\u00e5den som viste at planen var \u00e5 sluttbehandle nye reguleringsplaner for Bybanen til \u00c5sane i bystyrem\u00f8tet i juni 2027. Tittelen p\u00e5 dokumentet er \u00abTidslinje med sikte p\u00e5 endelig vedtak i Bystyret, sommeren 2027\u00bb. Byr\u00e5den var tydelig i sitt skriv til bystyrets gruppeledere om at fremdriftsplanen var veldig stram, og derfor inneholdt betydelig prosessrisiko. Tidsplanen baserte seg p\u00e5 snarveier og ekstremt tett samarbeid mellom Vestland fylke og Staten v/ Vegvesenet. Det var ikke rom for den minste feil eller ekstra tidsbruk, da ville fremdriftsplanen ryke. Fra dokumentet: \u00abTidsplanen er veldig stram og fordrer at b\u00e5de Bergen kommune, Vestland Fylkeskommune, Statens Vegvesen og \u00f8vrige innsigelsesmyndigheter arbeider godt sammen\u00bb. I henhold til byr\u00e5dens tidslinje inngikk f\u00f8lgende oppgaver i fremdriftsplanen frem til juni 2027: \u2022 Oppstart reguleringsplan \u2022 Kunngj\u00f8ring 4 uker \u2022 Rigging og organisering av prosjektet \u2022 Konkurransegrunnlag \u2022 KU og fastsetting av trase \u2022 Utarbeide planforslag \u2022 1. gangsbehandling, h\u00f8ring \u2022 Behandling og sluttbehandling I f\u00f8lge tidslinjen skulle oppstartssaken v\u00e6re klar f\u00f8r 1.1.2025. Men da byr\u00e5den orienterte UMBY 14. november virket det som at oppstartssaken fra byr\u00e5det tidligst er klar p\u00e5 ny\u00e5ret. Alts\u00e5 er byr\u00e5den allerede n\u00e5 bakp\u00e5 i forhold til fremdriftsplanen fra august 2024. Det var derfor overraskende for representanten at byr\u00e5det i sin bestilling til Plan- og bygningsetaten ber etaten om \u00e5 levere planene til sluttbehandling i bystyret januar 2027. P\u00e5 en m\u00e5neds tid, fra august til oktober 2024, har alts\u00e5 byr\u00e5den bestemt seg for \u00e5 spare inn 6 m\u00e5neder i behandlingen av saken. Dvs. rundt 20-25% reduksjon i tidsbruk. Under UMBY-m\u00f8tet 14. november kunne ikke byr\u00e5den forklare hvilke momenter i fremdriftsplanen som det er tenkt \u00e5 korte ned p\u00e5 for \u00e5 oppn\u00e5 dette. Samtidig bekrefter byr\u00e5den at konsulentene som skal gj\u00f8re st\u00f8rsteparten av jobben er langt unna \u00e5 v\u00e6re p\u00e5 plass, og det skal ogs\u00e5 lages en ny konsekvensutredning for verdensarvstedet Bryggen. Dette kommer opp\u00e5 m\u00e5linger, grunnunders\u00f8kelser, medvirkning m.m. Skal bystyret f\u00e5 saken til sluttbehandling i januar 2027 krever dette at st\u00f8rsteparten av det faktiske reguleringsarbeidet skal skje p\u00e5 ca. ett \u00e5r. Dette fordi byr\u00e5det og utvalg for milj\u00f8 og byutvikling trenger minst et par m\u00e5neder p\u00e5 \u00e5 fatte sine vedtak. Sp\u00f8rsm\u00e5l til byr\u00e5den 1. Hvilke punkter fra byr\u00e5dens opprinnelige fremdriftsplan er endret for \u00e5 flytte dato for ferdigstillelse fra juni til januar 2027? 2. Hva er bakgrunnen for at man forventer lavere tidsbruk i planbehandlingen n\u00e5 enn det man gjorde i august/september? 3. Kan byr\u00e5den legge frem en oppdatert tidslinje?\u00bb Svar fra byr\u00e5den: Det arbeides kontinuerlig for \u00e5 optimalisere alle prosessene for \u00e5 kunne \u00e5pne bybane til \u00c5sane s\u00e5 raskt som mulig. Det har v\u00e6rt, og er fortsatt god dialog med Vestland fylkeskommune om \u00e5 samkj\u00f8re prosessene med planlegging, prosjektering og KS2. Ved \u00e5 planlegge for st\u00f8rre grad av parallellitet av deloppgaver, forventer byr\u00e5den b\u00e5de raskere fremdrift og samdriftsfordeler som gj\u00f8r at man n\u00e5 kan arbeide for januar 2027, fem m\u00e5neder f\u00f8r f\u00f8rst signalisert i den tentative fremdriftsplanen som ble fremlagt i juni. Samtidig er det ikke satt eksakte frister for delleveranser fra konsulent, kun frister for hovedleveranse. Dette gir konsulenten mulighet for \u00e5 samkj\u00f8re prosessene og selv legge opp til en tidsplan innenfor handlingsrommet som godkjennes av kommunen ved inng\u00e5else av kontrakt. Byr\u00e5den vil derfor ikke legge frem en oppdatert tidslinje f\u00f8r kontrakt er inng\u00e5tt. Oppstartssaken kommer i god tid f\u00f8r kontraktsinng\u00e5else og vil ikke p\u00e5virke leveringsdato. Christine Kahrs \u2013 Byr\u00e5d for byutvikling Dokumentet er godkjent elektronisk. "
}