{
  "dokument_id": "3902b509-13ae-5eeb-9068-ea750a22ad2c",
  "doc_type": "case_presentation",
  "kommune": 4601,
  "tittel": "Rekruttering av n\u00f8dvendig helsepersonell til helsestasjon",
  "url": "https://bergen.kommune.no/politikere-utvalg/api/fil/bk360/9875748/Framstilling-Rekruttering-av-nodvendig-helsepersonell-til-helsestasjon",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/28444-1 Rekruttering av n\u00f8dvendig helsepersonell til helsestasjon Hva saken gjelder: Bergen bystyre behandlet sak om samlokalisering av tjenester i Familiens hus og lokalisering av helsestasjoner i m\u00f8te 21.06.2023 (sak 198/23) og vedtok f\u00f8lgende flertallsmerknader: Merknad 2: Bystyret ber byr\u00e5det fremme en sak som omhandler rekruttering av n\u00f8dvendig helsepersonell ved helsestasjonene, i saken bes byr\u00e5det om \u00e5 vurdere \u00e5 opprette en stipendordning for videreutdanning til helsesykepleier. Merknad 7: Ved rekruttering av helsepersonell til helsestasjonene, b\u00f8r ansettelse av mannlige sykepleiere tilstrebes, mtp. \u00f8nsket om \u00e5 gj\u00f8re det lettere for gutter \u00e5 opps\u00f8ke helsestasjon. Byr\u00e5det legger her frem en sak med bakgrunn i bystyrets vedtak. Denne saken er avgrenset til \u00e5 handle om n\u00f8dvendig helsepersonell knyttet til helsestasjonene, her definert som helsesykepleier, jordmor og lege. Denne saken omhandler ogs\u00e5 skolehelsetjenesten og helsestasjon for ungdom der blant annet helsesykepleiere, jordmor og lege utgj\u00f8r n\u00f8dvendig helsepersonell. Det er vurdert i saken hvorvidt kommunen b\u00f8r opprette en stipendordning for videreutdanning til helsesykepleier. Bakgrunn Bergen har, som de fleste andre kommuner i landet, de siste 5-6 \u00e5rene hatt utfordringer med \u00e5 rekruttere helsesykepleiere. Pr 01.03.24 har Bergen kommune 179 helsesykepleier\u00e5rsverk hvorav 5,3 helsesykepleierstillinger er bemannet med sykepleiere uten videreutdanning. Noen av disse er under utdanning til helsesykepleiere. Ingen av stillingene er ubesatt. De fleste helsesykepleiere som utdannes i dag g\u00e5r ut med mastergrad. Det er snakk om en godt utdannet yrkesgruppe med forventninger om l\u00f8nn og en stillingskode som gjenspeiler niv\u00e5et p\u00e5 sin utdanning. Tilbakemeldinger fra tjenesten er at s\u00f8kere med helsesykepleierutdanning takker ja til stillinger i kommuner som tilbyr h\u00f8yere l\u00f8nn og er i samsvar med masterutdanningen. Det vil v\u00e6re viktig fremover \u00e5 tilby attraktive stillinger i kommunen for at vi fortsatt skal v\u00e6re en attraktiv arbeidsplass for helsesykepleiere. Det er pr i dag ikke utfordringer med \u00e5 rekruttere jordm\u00f8dre til stillinger i kommunen. Noe av forklaringen er at Bergen kommune er en attraktiv arbeidsplass som tilbyr dagjobb for en gruppe som ellers har turnusjobbing, i tillegg til at oppgavene er utvidet til ogs\u00e5 \u00e5 omfatte barseloppf\u00f8lging. Etat for barn og familie melder om \u00f8kt jobbtilfredshet etter samlokalisering av jordm\u00f8dre, b\u00e5de med tanke p\u00e5 samhandling og mer stabil tjenesteyting for eksempel ved sykdom. Bergen kommune er ikke l\u00f8nnsledende, men ligger p\u00e5 et niv\u00e5 som er konkurransedyktig sammenliknet med omegnskommuner. 1 Fastleger med kommunale bistillinger (oftest 10-20 prosent stilling) har i stor grad tidligere dekket behovet for lege p\u00e5 helsestasjon for barn 0-5 \u00e5r, helsestasjon for ungdom og i skolehelsetjenesten. Med fastlegekrisen er det blitt stadig vanskeligere \u00e5 f\u00e5 dekket legetjenestene p\u00e5 denne m\u00e5ten, og man har i \u00f8kende grad tilbudt st\u00f8rre stillinger til leger som \u00f8nsker dette. For \u00e5 rekruttere og beholde leger i kommunen, og for \u00e5 fylle kravene i Forskrift om kompetansekrav for leger i den kommunale helse- og omsorgstjenesten - Lovdata, jobbes det med Allmennlege i spesialisering (ALIS-program). Byr\u00e5dsavdeling for eldre, helse og omsorg (BEHO) samarbeider med Byr\u00e5dsavdeling for barnevern, sosiale tjenester og mangfold (BBSM) ved Etat for barn og familie med \u00e5 knytte ALIS- leger til barne- og familietjenesten, og for \u00e5 f\u00e5 leger som allerede arbeider i Etat for barn og familie inn i et ALIS-l\u00f8p. M\u00e5let er \u00e5 sikre b\u00e5de en mer stabil og \u00f8kt tilgang til leger i disse tjenestene. \u00abTid for handling\u00bb er en NOU-utredning fra Helsepersonellkommisjonen avlevert i februar 2023. Utredningen tar for seg utfordringer i personellsituasjonen i helse- og omsorgssektoren. Kommisjonen peker p\u00e5 n\u00f8dvendigheten av \u00e5 styre helse og omsorgstjenesten inn p\u00e5 et b\u00e6rekraftig spor som kan m\u00f8te fremtidens utfordringer knyttet til disse oppgavene. Norge ligger p\u00e5 toppen i Europa n\u00e5r det gjelder ressursbruk i helse- og omsorgstjenestene, og bruker mest penger p\u00e5 helse etter folketall. I tabellen under vises utvalgte tall fra utredningen som predikerer overskudd/mangel p\u00e5 helsesykepleiere, jordm\u00f8dre og leger i 2040 p\u00e5 nasjonalt niv\u00e5. Det mest sannsynlige scenarioet er et mellomalternativ if\u00f8lge helsepersonellkommisjonen som viser til at det vil mangle ca 200 helsesykepleiere nasjonalt frem mot 2040. Tabell 1. Avvik mellom fremskrevet tilbud og ettersp\u00f8rsel for ulike typer helsepersonell i 2040. Normal\u00e5rsverk (NOU 2023:4) 2019 Lavalternativ Mellomalternativ H\u00f8yalternativ Helsesykepleiere - 300 -200 -300 Jordm\u00f8dre -200 -200 -500 -600 Leger -600 2 500 -1 700 -3 400 I tr\u00e5d med politiske satsinger det siste ti\u00e5ret har antall jordm\u00f8dre og helsesykepleiere som jobber i kommunesektoren hatt en \u00f8kning i \u00e5rsverk. Fra 2015-2021 \u00f8kte antall \u00e5rsverk for jordm\u00f8dre med 50 prosent hovedsakelig p\u00e5 grunn av barseloppf\u00f8lging etter f\u00f8dsel. I samme periode \u00f8kte antall \u00e5rsverk for helsesykepleiere med 22 prosent. Tilsvarende \u00f8kninger i antall \u00e5rsverk ser vi ogs\u00e5 i Bergen kommune. I tabellen under ser man sannsynlig \u00f8kning i antall \u00e5rsverk frem mot 2040 p\u00e5 nasjonalt niv\u00e5. Tabell 2. Framskrivning av ettersp\u00f8rselen etter ulike typer helsepersonell frem til 2040 under ulike forutsetninger. Normal\u00e5rsverk og prosentvis vekst (NOU 2023:4) \u00c5rsverk 2040 i Norge Vekst 2019\u20132040 (%) \u00c5rsverk 2019 Lav Middels H\u00f8y Lav Middels H\u00f8y Helsesykepleiere 3700 4400 4900 5000 20,9 35,2 38,0 Jordm\u00f8dre 2800 3000 3400 3400 10,0 22,1 23,8 Leger 27 800 37 600 41 800 43 500 35,3 50,4 56,5 Den st\u00f8rste framskrivingen av behov for disse tre yrkesgruppene vil v\u00e6re i sentrale str\u00f8k basert p\u00e5 den demografiske utviklingen. N\u00e5r det gjelder jordm\u00f8dre og leger er disse i 2 hovedsak ogs\u00e5 knyttet til spesialisthelsetjenesten, slik at ettersp\u00f8rsel er noe upresis med tanke p\u00e5 kommunalt niv\u00e5. Det er sv\u00e6rt f\u00e5 menn som utdanner seg til helsesykepleiere. I f\u00f8lge Personell og kompetanse i den kommunale helse- og omsorgstjenesten, er 0,3 prosent av helsesykepleiere menn. S\u00f8kningen til studiet har \u00f8kt etter at stillingstittel ble endret fra helses\u00f8ster til helsesykepleier, men snittet for \u00e5 komme inn p\u00e5 studiet er h\u00f8yt, og det er ogs\u00e5 en medvirkende \u00e5rsak til at det i 2021 bare var 6 menn i Norge som ble tatt opp p\u00e5 helsesykepleierutdanningen. Stipendordning for helsesykepleiere Stipendordning er en ordning brukt av arbeidsgiver for \u00e5 rekruttere n\u00f8kkelpersonell det er mangel p\u00e5. I hovedsak inneb\u00e6rer det st\u00f8tte til utdanning. Det er ulike modeller for stipendordninger avhengig av type studie og om det er p\u00e5 heltid eller deltid. Masterutdanning for helsesykepleiere, som HVL tilbyr, er en fulltidsutdanning p\u00e5 120 studiepoeng. Dette inneb\u00e6rer at det er et fulltidsstudium ofte med obligatorisk oppm\u00f8te som ikke lar seg forene med annen jobb. Tilsvarende utdanninger for sykepleiere innenfor eksempel anestesi- og intensivutdanninger har en stipendordning med 80 prosent l\u00f8nn under utdanningsforl\u00f8pet mot bindingstid, som regel p\u00e5 tre \u00e5r etter endt utdanning. Estimert stipendordning pr kandidat vil utgj\u00f8re kr 1 100 000 p\u00e5 studieforl\u00f8pet over 2 \u00e5r. Fordelen med en stipendordning er at man er garantert en arbeidstaker i minst tre \u00e5r etter endt utdanning. Dette er samtidig en kostbar ordning med tidsbegrenset effekt. \u00d8konomiske konsekvenser: Innf\u00f8ring av en stipendordning vil inneb\u00e6re en kostnad knyttet til utdanning av helsesykepleiere utover vedtatt Handlings- og \u00f8konomiplan. De \u00f8konomiske konsekvensene vil avhenge av omfanget av ordningen, stipulert til \u00e5 v\u00e6re rundt 1.1 millioner kroner per stipend. Byr\u00e5dets vurdering og anbefaling: Rekruttering av n\u00f8dvendig helsepersonell til helsestasjonene er en viktig oppgave byr\u00e5det tar p\u00e5 alvor. I Etat for barn og familie i Bergen kommune er det generelt god dekning av jordm\u00f8dre, men mangel p\u00e5 helsesykepleiere og leger. I merknaden ble byr\u00e5det bedt om \u00e5 vurdere en stipendordning for helsesykepleiere som et mulig virkemiddel. En slutning man kan dra av tallene fra \u00abTid for handling\u00bb, er at selv om det vil v\u00e6re et underskudd av helsepersonell, vil det ikke v\u00e6re av en slik st\u00f8rrelse at man tenker stipendordning vil v\u00e6re hensiktsmessig ved n\u00e5v\u00e6rende tidspunkt som et f\u00f8rstevalg for \u00e5 rekruttere. Byr\u00e5det mener at Bergen kommune i tiden fremover m\u00e5 v\u00e6re skjerpet i kampen om fagpersonell og jobbe med \u00e5 v\u00e6re en attraktiv arbeidsgiver. Byr\u00e5dsavdeling for barnevern, sosiale tjenester og mangfold og etat for barn og familie har et p\u00e5g\u00e5ende arbeid i forbindelse med rekrutteringsutfordringene i barne- og familietjenestene. Byr\u00e5det mener det er viktig \u00e5 rekruttere en h\u00f8yere andel menn i helsestasjonstjenesten. Siden det er sv\u00e6rt f\u00e5 menn som har videreutdannet seg til helsesykepleier, er det ogs\u00e5 naturlig nok vanskelig \u00e5 rekruttere menn til stillingene. Heldigvis har vi en del erfaringer, s\u00e6rlig fra Helsestasjon for ungdom, at gutter likevel opps\u00f8ker tjenesten selv om de oftest treffer kvinnelige ansatte. Byr\u00e5det tror likevel at flere menn vil v\u00e6re positivt og vil kunne senke terskelen for \u00e5 opps\u00f8ke tjenestene ytterligere. Byr\u00e5det foresl\u00e5r derfor at i stillingsutlysninger knyttet til helsestasjon oppfordres menn til \u00e5 s\u00f8ke stillingen. Begrunnelse for framleggelse til bystyret: Reglement for Bergen bystyre og utvalgene for 2023 \u2013 2027 vedtatt av bystyret i m\u00f8te 18. oktober 2023 i sak 368/23: 3 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse b. Enkeltsaker som avviker fra vedtatte planer innenfor alle omr\u00e5der som er delegert c. Enkeltsaker som bystyret har vedtatt \u00e5 behandle Det vises for \u00f8vrig til sak 198/23 behandlet 21.06.2023 i bystyret, der merknadene i denne saken ble vedtatt. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar saken til orientering, og slutter seg til at byr\u00e5det jobber videre med tiltak for rekruttering av helsepersonell til helsestasjonstjenesten. 2. I fremtidige stillingsutlysninger ved helsestasjoner oppfordres menn til \u00e5 s\u00f8ke. Dato: 19. mars 2024 Christine B. Meyer Charlotte Spurkeland Byr\u00e5dsleder Byr\u00e5d for barnevern, sosiale tjenester og mangfold Dokumentet er godkjent elektronisk. 4 "
}