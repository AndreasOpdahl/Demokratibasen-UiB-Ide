{
  "dokument_id": "e0b1c24e-fbc7-5f73-ab16-4ef46fa7d199",
  "doc_type": "case_attachment",
  "kommune": 4601,
  "tittel": "Trafikkanalyse",
  "url": "https://bergen.kommune.no/politikere-utvalg/api/fil/bk360/10561655/Trafikkanalyse",
  "tekst": "Beregnet til Grunnlag for reguleringsplan Dokumenttype Rapport, vedlegg til planbeskrivelse Dato 26.06.2023 OFFENTLIG DETALJREGULERING MINDEMYREN NORD TRAFIKKANALYSE INNHOLDSFORTEGNELSE 1. Innledning 1 2. Planlagte funksjoner og forutsetninger 2 2.1 Funksjonenes trafikale behov og \u00f8nsker 3 2.2 Behov for varelevering 4 2.3 Kapasitet 5 2.4 Parkering 5 3. Krav og normaler 7 3.1 Dimensjonerende kj\u00f8ret\u00f8y 7 3.2 Varelevering 8 3.3 Universell utforming 9 3.4 Sikt 9 4. Valg av adkomstl\u00f8sning til planomr\u00e5det 10 4.1 Alternativ A - Avkj\u00f8rsel i gjeldende plan 10 4.1.1 Alternativ B - Avkj\u00f8rsel samlet midt i felt S16 11 4.1.2 Fordeler/ulemper 11 4.1.3 Vurdering 11 4.2 Alternativ C - Avkj\u00f8rsel i nord og lomme i s\u00f8r 11 4.2.1 Fordeler/ulemper 13 4.2.2 Vurdering 13 4.3 Valg av adkomstalternativ 14 4.4 Vareleveringshub 14 5. Trafikksikkerhet \u2013 innspill til detaljfasen 14 6. Kilder 15 1. INNLEDNING Det planlegges en omfattende transformasjon av Mindemyren i Bergen, og i overordnede planer er omr\u00e5det delt inn i 25 ulike sentrumsform\u00e5l (S-omr\u00e5der). Det p\u00e5g\u00e5r detaljreguleringsprosesser i flere delomr\u00e5der, og denne trafikkanalysen er utarbeidet i forbindelse med detaljregulering av delomr\u00e5dene S16 og S17 ved Solheimsvatnet. Planen legger til rette for n\u00e6ring, skole, barnehage, helse, idrett og bolig. Omr\u00e5det er sentrumsn\u00e6rt og har sv\u00e6rt god kollektivdekning med plassering like ved begge bybanens linjer. Bybanens holdeplasser er lokalisert like s\u00f8r for postterminalen, og p\u00e5 Kronstad nord\u00f8st for Solheimsvatnet. I tillegg har Fj\u00f8sangerveien god bussdekning. Det er en ambisjon at omr\u00e5det skal v\u00e6re en bl\u00e5gr\u00f8nn g\u00e5by for alle. Figur 1: Oversiktsbilde, Mindemyren nord. (Kilde: Ramb\u00f8ll) Rapporten baserer seg p\u00e5 faglige krav og normer, grunnlagsdokumenter og f\u00f8ringer fra overordnede strategier og planer. I forbindelse med omr\u00e5deplanen for Mindemyren ble det utarbeidet en overordnet infrastrukturplan, for \u00e5 ha et felles kunnskapsgrunnlag med prinsipielle avklaringer som benyttes for p\u00e5g\u00e5ende og fremtidige detaljreguleringsprosesser p\u00e5 Mindemyren. Plan- og bygningsetaten har utarbeidet Fagnotat \u2013 Parkering i Mindebyen, for \u00e5 presisere hvilke 1 f\u00f8ringer som gjelder, og hvor p\u00e5 Mindemyren det skal plasseres felles parkeringsanlegg. Tilkomst til felles parkeringsanlegg skal legges til byrom, plasser, gatetun, felles g\u00e5rdsrom eller lignende for \u00e5 genere byliv. Inngangene skal plasseres strategisk slik at de p\u00e5 en god m\u00e5te kan betjene de naboplaner som skal dekkes av anlegget. P\u00e5 begge sider av Kanalveien etableres det envegs sykkelveg med fortau. Ekspress-sykkelveg ligger langs Fj\u00f8sangervegen, parallelt med Kanalveien, lengre vest. Mindemyren skal bli en g\u00e5by p\u00e5 myke trafikanters premisser, med gange, sykkel og kollektivtransport som attraktive valg i hverdagen, jamf\u00f8r m\u00e5lene i Kommuneplanens samfunnsdel (KPS). Figur 2: Transportpyramiden, hentet fra KPS 2030 Transportpyramiden viser prioriteringene av transportformer, med gange \u00f8verst. Dette vil v\u00e6re et viktig premiss for utviklingen av Mindemyren. Gangavstand mellom hverdagens gj\u00f8rem\u00e5l er en forutsetning for at innbyggere skal velge beina fremfor bil. En god arealutnyttelse og gode gangnettverk er viktig n\u00e5r en skal skape byer hvor gange st\u00e5r sterkt. Det er behov for sm\u00e5 kvartaler som danner \u201cstier\u201d slik at man kan ta seg effektivt frem og skape mer levende milj\u00f8er. I Bergen kommunes G\u00e5strategi er en av hovedsatsningene at det skal v\u00e6re maksimalt 70 meter mellom gangaksene, for \u00e5 skape et finmasket nettverk av gater og byrom, og sikrer gode forbindelser. Forholdet til g\u00e5ende omtales n\u00e6rmere i prosjektets stedsanalyse. 2. PLANLAGTE FUNKSJONER OG FORUTSETNINGER Kanalveien har i dagens situasjon en fartsgrense p\u00e5 50 km/t og en \u00e5rsd\u00f8gntrafikk (\u00c5DT) p\u00e5 5600 kj\u00f8ret\u00f8y (NVDB, 2020). I Mindebyen \u2013 Overordnet plan for teknisk infrastruktur, (Sweco, 2020), er det gjort ulike beregninger p\u00e5 fremtidig trafikkmengde, for scenarioene \u00abtrend\u00bb og \u00aboffensiv\u00bb, med delscenario \u00aballe\u00bb, \u00abraus\u00bb og \u00abbegrenset\u00bb, basert p\u00e5 hvilken bilturproduksjon man legger til grunn, og hvilket antall parkeringsplasser man etablerer i omr\u00e5det. Tallene for beregnet fremtidig \u00c5DT varierer fra 7200-13 000 kjt/d, avhengig av hvilket scenario man legger til grunn, og om man legger til faktor for generell trafikk\u00f8kning. Med visjonen om en bl\u00e5gr\u00f8nn by, og overordnede m\u00e5l om redusert biltrafikk, m\u00e5 det tilrettelegges for fellesl\u00f8sninger for trafikkl\u00f8sninger p\u00e5 Mindemyren. Infrastrukturplanen foresl\u00e5r ogs\u00e5 i vedlegget Mindebyen \u2013 forslag til gatenorm, at fartsgrensen i Kanalveien settes ned til 30 km/t \u2013 noe som vil gi \u00f8kt trafikksikkerhet, samt kunne bidra til at det blir en \u00abbygate\u00bb som blir mindre attraktiv for gjennomgangstrafikk. Dette er ogs\u00e5 i tr\u00e5d med kommunens sterke ambisjoner om redusert bilbruk, og vil v\u00e6re positivt for luftkvalitet, st\u00f8y og generell opplevelse av Mindemyren som helhet. Det planlegges for flere funksjoner i planomr\u00e5det. Dette omfatter barneskole, barnehage, idrettshall, omsorgsboliger, dagaktivitetssenter, frivillighetssentral, kontor, boliger og rekreasjonsomr\u00e5der. 2 Boliger: Plassert p\u00e5 S17, nord i planomr\u00e5det, ca. 170 boenheter - Sentrumsn\u00e6rt (ca. 2 km til sentrum i luftlinje) - De fleste m\u00e5lpunkt i umiddelbar n\u00e6rhet - Kort avstand til Bybane med h\u00f8y frekvens - Parkeringsdekning er avgj\u00f8rende for turproduksjon. Store leiligheter gir st\u00f8rre turproduksjon per boenhet enn sm\u00e5 leiligheter. Parkering er forutsatt l\u00f8st p\u00e5 naboomr\u00e5det, S14. - Behov for \u00e5 kunne kj\u00f8re n\u00e6rt bygg for f.eks. flyttebiler, service etc. Barnehage: plassert p\u00e5 S17, ca. 80 barnehageplasser. Antar at de fleste barn bor i n\u00e6rheten og bringes/ hentes i f\u00f8lge med foreldre/ foresatte som g\u00e5r eller sykler. Noen kan velge \u00e5 kj\u00f8re barn til/ fra barnehage, s\u00e6rlig p\u00e5 veg til/ fra jobb. Det legges ikke opp til parkering for ansatte. Adkomst for HC og vareleveranser m\u00e5 ivaretas. S16J - Privat n\u00e6ringsbygg: \u00abJ\u00f8rgensentomten\u00bb Kontor 8200 m2 BRA. Antall p-plasser vil v\u00e6re sv\u00e6rt avgj\u00f8rende for turproduksjon for dette form\u00e5let, men da det ikke legges opp til ansattparkering i planomr\u00e5det vil det i liten grad belaste interne veger. Hente/ bringefunksjoner kan generere trafikk, og varelevering m\u00e5 ivaretas. S16 - Kommunalt flerbruksbygg: \u2022 Barneskole: ca. 400 elever og 60 ansatte \u2022 Idrettshall: h\u00e5ndballhall, 3100 m2 BTA \u2022 30 omsorgsleiligheter (\u00abomsorg pluss\u00bb) \u2022 Aktivitetssenter 1000 m2 BTA \u2022 Frivillighetssentral 300 m2 BTA - Skole skal tilpasses elever med spesielle behov - Tilkomst med bil for \u00e5 transportere elever med forflytningshemming (rullestol, liggestol osv.) tett inntil bygget/inngang - Varelevering b\u00f8r v\u00e6re sentralt p\u00e5 tomten, med en felles lokasjon for all varelevering. - Dimensjonerende kj\u00f8ret\u00f8y er lastebil - Rygging b\u00f8r unng\u00e5s - Logistikkareal for renovasjon kan med fordel samlokaliseres med varelevering 2.1 Funksjonenes trafikale behov og \u00f8nsker Omr\u00e5det har behov for allment tilgjengelig adkomst med plass for oppstilling for varelevering og parkering for enkelte brukergrupper. Adkomst for n\u00f8detater m\u00e5 ivaretas, og det forutsettes at utrykning til deler av omr\u00e5det kan skje via opparbeidede, kj\u00f8rbare arealer som ikke er \u00e5pne for annen biltrafikk, som f. eks over torg og p\u00e5 gang- og sykkelveger. For de fleste funksjonene er det behov for varelevering i n\u00e6rheten av bygg. I tillegg har enkelte av funksjonene egne behov som for eksempel mulighet til \u00e5 kunne kj\u00f8re n\u00e6rt bygning for av- og p\u00e5stigning, og parkering for enkelte brukergrupper (HC-parkering). Hva som vurderes som akseptable avstander er ikke entydig definert for prosjektet, og i et omr\u00e5de med planlagt bruk som 3 her, kan det v\u00e6re aktuelt \u00e5 avvike fra det som st\u00e5r i normaler og praksis, for \u00e5 oppn\u00e5 \u00f8nskede strategier. For \u00e5 redusere behovet for kj\u00f8reveger og oppstillingsplasser vil plassering av hovedinnganger og varemottak ha stor betydning for omr\u00e5dets funksjoner. Ved \u00e5 tilrettelegge for n\u00f8dvendig transport, m\u00e5 det forventes at ogs\u00e5 trafikk som ikke har behov for \u00e5 kj\u00f8re inne i selve planomr\u00e5det, vil kunne benytte seg av kj\u00f8rearealene. Veger og trafikksystem b\u00f8r utformes p\u00e5 en m\u00e5te som gj\u00f8r dette akseptabelt, men der begrensing av kapasitet likevel kan benyttes som et tiltak som begrenser trafikken inn til omr\u00e5det, eventuelt i samspill med andre tiltak. Planen skal ta hensyn til \u00f8nsket om \u00e5 etablere \u00abHjertesone\u00bb ved skoler i Bergen - et prinsipp som medf\u00f8rer at skoleomr\u00e5der skal v\u00e6re bilfrie. Trygg Trafikk skriver dette om Hjertesoner: \u00abEn Hjertesone rundt skolen gj\u00f8r det sikrere for elevene \u00e5 g\u00e5 eller sykle. Mindre biltrafikk og tryggere stopp- og hentesoner er bra for alle!\u00bb og \u00abMange barn har lyst til \u00e5 g\u00e5 eller sykle til skolen, men blir likevel kj\u00f8rt. N\u00e5r f\u00e6rre kj\u00f8rer, blir det tryggere rundt skoleporten. Trygge og sikre skoleveier motiverer flere til \u00e5 g\u00e5 og sykle. Barn som g\u00e5r og sykler f\u00e5r mosjon, frisk luft, treffer venner og blir vant til \u00e5 ferdes i trafikken\u00bb. 2.2 Behov for varelevering Alle funksjonene vil ha behov for leveranse av varer i ulik grad. I Statens vegvesen sin H\u00e5ndbok V126 Byen og varetransporten er det for kontor og skole henvist til en unders\u00f8kelse gjennomf\u00f8rt hos Vegdirektoratet som tilsier \u00ab... at omfanget av slike leveranser er beskjedent ...\u00bb. For funksjonene bolig, barnehage og idrett antas ogs\u00e5 et beskjedent omfang av vareleveranser. I tabellen under er det gjort et grovt anslag for \u00e5 estimere st\u00f8rrelsesorden p\u00e5 vareleveranser som vanligvis skjer med lastebil, basert p\u00e5 det kunnskapsgrunnlaget som foreligger fra Statens vegvesen. Funksjon Kommentar varelevering Leveranser per uke Skole Melkeleveranse 2 ganger i uken. Antar 4 leveranser/uke. Mat. Noe kontorleveranser. Barnehage Matleveranser. Forbruksmateriell. Antar 2 leveranser/uke. Omsorgsfunksjoner Vareleveranser for mat, arbeidst\u00f8y Antar 10 leveranser/uke (omsorgsboliger, aktivitetssenter og forbruksmateriell. totalt og frivilligsentral) N\u00e6ring/kontorbygg Kontorleveranser, mat til Antar 2 leveranser/uke. kantine/kaf\u00e9. Bolig Flyttetransport, inventar, service. Antar 2 leveranser/uke. Idrett Kioskvarer, utstyr til arrangement. Antar 2 leveranser/uke. Antatt et par ganger i uken. Totalt er det estimert en st\u00f8rrelsesorden p\u00e5 30 vareleveranser med lastebil per uke. Hvis det antas at dette foreg\u00e5r p\u00e5 hverdager, gir det i gjennomsnitt 6 leveranser per dag. Det presiseres at dette er usikre tall. Det b\u00f8r derfor tas h\u00f8yde for at antall vareleveranser med lastebil ogs\u00e5 kan bli en god del st\u00f8rre, noe Leverand\u00f8renes utviklings- og kompetansesenter (LUKS) ogs\u00e5 oppgir i sin merknad 4 til planarbeidet. For \u00e5 minimere sjansene for potensielt trafikkfarlige situasjoner, b\u00f8r vareleveranser legges til tidspunkt p\u00e5 d\u00f8gnet barnehage, skole og SFO sin start og slutt. Det b\u00f8r ogs\u00e5 fors\u00f8kes \u00e5 unng\u00e5 at mange store vareleveranser kommer samtidig. Skolefunksjonen har oppgitt at de i stor grad kan styre selv n\u00e5r vareleveransene kommer. I et byn\u00e6rt omr\u00e5de som dette er, kan man ogs\u00e5 anta at en del leveranser kommer med mindre transportmidler enn lastebil, og at logistikkbransjen blir n\u00f8dt til \u00e5 tilpasse seg fremtidig situasjon. 2.3 Kapasitet Ved utforming av kj\u00f8rearealene b\u00f8r det tas stilling til hvordan kapasiteten i omr\u00e5det skal v\u00e6re. Skal det for eksempel v\u00e6re mulig for andre kj\u00f8ret\u00f8y \u00e5 passere en varebil som leverer varer? Langs veger som benyttes til utrykning, m\u00e5 fremkommelighet v\u00e6re ivaretatt. For \u00abrundkj\u00f8ringer\u00bb og lignende kan det vurderes hvordan en ser for seg at kapasiteten m\u00e5 v\u00e6re. Ved \u00e5 tilrettelegge lite kj\u00f8rearealer, \u00f8ker avstandene mellom parkering/oppstilling og m\u00e5lpunkter, noe som kan medf\u00f8re lengre oppholdstid for parkerte kj\u00f8ret\u00f8y. God kapasitet kan medf\u00f8re at trafikk som strengt tatt ikke har behov for \u00e5 kj\u00f8re inn til planomr\u00e5det, likevel benytter seg av dette. Sv\u00e6rt trange kj\u00f8rearealer kan f\u00f8re til at flere rygger inne i omr\u00e5det for \u00e5 man\u00f8vrere, noe som p\u00e5virker trafikksikkerheten. Kj\u00f8rearealene m\u00e5 uansett utformes p\u00e5 en m\u00e5te som gir akseptable forhold. I et s\u00e5pass stort omr\u00e5de med flere ulike funksjoner og behov, vurderes det som et godt prinsipp \u00e5 tilrettelegge for muligheten til at parkert/oppstilt kj\u00f8ret\u00f8y kan passeres av andre kj\u00f8ret\u00f8y. Det er et overordnet m\u00e5l at Mindebyen skal v\u00e6re en bl\u00e5gr\u00f8nn g\u00e5by. Det er derfor \u00f8nskelig \u00e5 redusere bilbruken til et minimum. I planforslaget legges det opp til adkomst fra Kanalveien og inn p\u00e5 et omr\u00e5de med plass til oppstilling for varelevering med lastebil, 4 HC-plasser, mulighet for oppstilling for av- og p\u00e5stigning, og oppstillingsplass for varelevering med liten lastebil. Det er lagt inn snuareal slik at kj\u00f8ret\u00f8y lastebil/brannbil kan snu p\u00e5 omr\u00e5det uten \u00e5 rygge \u2013 dersom plassen for liten lastebil ikke er opptatt. For at trafikksituasjonen skal fungere, er det en forutsetning at kun HC-kj\u00f8ret\u00f8y og vareleveranser har lengre oppholdstid. Systemet legger ikke opp til at det kan parkeres med personbil i planomr\u00e5det. 2.4 Parkering Det henvises til Fagnotat \u2013 Parkering i Mindebyen, Saksnr. 202118253/9, datert 09.11.21. Fagnotatet presiserer grunnlag for parkeringsl\u00f8sninger i alle detaljreguleringsprosesser p\u00e5 Mindemyren, slik at det er en samordnet plan for hele omr\u00e5det. Her er st\u00f8rrelser, l\u00f8sninger og type parkering definert i ulike fellesanlegg, og dette vil ogs\u00e5 v\u00e6re gjeldende for parkering for Mindemyren Nord. Som bestemt i disse f\u00f8ringene, skal funksjonene p\u00e5 S16 og S17 ha felles parkering p\u00e5 naboomr\u00e5det S14, som befinner seg p\u00e5 motsatt side av Kanalveien. Innkj\u00f8ringen til parkeringsgarasjen vil v\u00e6re plassert i s\u00f8rlig del av S14, og det vil v\u00e6re personinnganger b\u00e5de i s\u00f8r og i nord. Den totale parkeringsdekningen som legges til grunn er felles for hele Mindebyen, og er i basert p\u00e5 overordnede f\u00f8ringer fra kommuneplanen (KPA2018), gjeldende omr\u00e5deplan og kommunale strategier og f\u00f8ringer. 5 Figur 3: Utklipp fra forel\u00f8pig skisse over S14. Personinnganger til parkering vist med r\u00f8de firkanter, og kj\u00f8readkomst vist med oransje pil. (Skisse utarbeidet av LINK Arkitektur) 6 3. KRAV OG NORMALER 3.1 Dimensjonerende kj\u00f8ret\u00f8y Statens vegvesens H\u00e5ndbok N100 Veg- og gateutforming angir aktuelle typekj\u00f8ret\u00f8y. For utforming av kj\u00f8rearealer b\u00f8r det p\u00e5 forh\u00e5nd gj\u00f8res et valg p\u00e5 hvilke kj\u00f8ret\u00f8y som skal kunne benytte ulike veger og areal. Til planomr\u00e5det vurderes aktuelle kj\u00f8ret\u00f8y \u00e5 kunne v\u00e6re personbil (4,8 m), liten lastebil (8 m), lastebil (12 m) og buss (15 m). Tall i parentes viser kj\u00f8ret\u00f8yets lengde. Figur 4: Typekj\u00f8ret\u00f8y som definert i SVV h\u00e5ndbok N100 Det kreves ulik utforming for ulike typer kj\u00f8ret\u00f8y, b\u00e5de for oppstilling, parkering og s\u00e6rlig for svingebevegelser/snumuligheter. Henting og levering kan trolig i stor grad l\u00f8ses med personbil. Varelevering kan trolig ivaretas med liten lastebil, men enkelte varer kommer med lastebil. Brannbil dimensjoneres normalt som lastebil, og i tillegg dimensjoneres renovasjonskj\u00f8ret\u00f8y tilsvarende lastebil. Buss kan v\u00e6re aktuelt i forbindelse med turer for skole, idrettsarrangementer og lignende, men tilrettelegging for eventuelle rutebusser inng\u00e5r ikke i planarbeidet. 7 3.2 Varelevering I h\u00e5ndbok N100 Veg \u2013 og gateutforming dimensjoneres oppstilling for varelevering enten som \u00abkantstopp\u00bb eller som en lomme. Varelevering langs kantstein krever vegutforming som muliggj\u00f8r forbikj\u00f8ring, mens en lomme gj\u00f8r at \u00f8vrig trafikk ikke hindres av vareleveringen. Kanalveien har ikke forbikj\u00f8ringsmuligheter, og dermed er det vareleveringslomme som er aktuell l\u00f8sning. Krav til utforming av vareleveringslomme er vist i figur under. Figur 5: Varelevering i lomme (m\u00e5l i meter) Kilde: H\u00e5ndbok N100, Statens vegvesen Statens vegvesens har utarbeidet H\u00e5ndbok V126 Byen og varetransporten, men for funksjonene det planlegges for her er det ingen konkrete krav eller erfaringstall man kan benytte seg av. H\u00e5ndboken sier: \u00abVarelevering til kontorer og skoler omfatter i hovedsak b\u00f8ker, papir og kontormateriell, samt leveranser til kantiner, skolemelk og drikkeautomater. En unders\u00f8kelse gjennomf\u00f8rt hos Vegdirektoratet januar 2003, tilsier at omfanget av slike leveranser er beskjedent. Leveransene inng\u00e5r i grossistenes ordin\u00e6re ruter, slik at det til tross for sm\u00e5 volumer brukes store biler. Til slike virksomheter kommer ogs\u00e5 transporter knyttet til service, renovasjon mv.\u00bb Transport\u00f8konomisk institutt har utarbeidet en omfattende rapport ved navn B\u00e6rekraftig bylogistikk som beskriver emnet: \u00abVarestr\u00f8mmer inn til byen kommer via samlastterminaler, direkte fra regionalt n\u00e6ringsliv eller med langtransport direkte til byen. I tillegg er det interne transporter i byen, som kan omfatte omlasting p\u00e5 bylogistikkdepoter. Et bylogistikkdepot er en omlastingsterminal i eller i n\u00e6rheten av sentrum for en enkelt akt\u00f8r, for varedistribusjon i sentrale byomr\u00e5der. Depotet brukes til \u00e5 laste om fra store til mindre kj\u00f8ret\u00f8y, for eksempel fra lastebil til varebil eller fra laste- og varebil til lastesykkel. Ved distribusjon av varer i byrom, bruker sj\u00e5f\u00f8rene ofte en stor andel av arbeidstiden p\u00e5 \u00e5 transportere varer fra kj\u00f8ret\u00f8yet til mottakere, og p\u00e5 overleveringen til mottakere. Det inneb\u00e6rer at kj\u00f8ret\u00f8yene st\u00e5r parkert store deler av tiden, og at sj\u00e5f\u00f8rer ofte tilbakelegger relativt store avstander til fots.\u00bb Rapporten belyser ogs\u00e5 fremtidens visjoner, m\u00e5l og krav - hvor blant annet Nasjonal transportplan (NTP) har f\u00f8lgende m\u00e5l for varetransport i bysentra: \u00abDet m\u00e5 legges til rette for effektive transportkjeder, bedre utnyttelse av transportkapasitet og en overgang til lav- og nullutslippsteknologi, ogs\u00e5 for n\u00e6rings- og nyttetransport. NTP har i tillegg et konkret m\u00e5l om tiln\u00e6rmet utslippsfri varedistribusjon i bysentra innen 2030. Kommuner har som planmyndighet et stort handlingsrom for \u00e5 kunne bidra til en mer b\u00e6rekraftig bylogistikk. Dette omfatter 8 arealplanlegging, byggesaksbehandling, trafikkregulering, innkj\u00f8p av varer og tjenester, renovasjon, utbygging, drift og vedlikehold av form\u00e5lsbygg og infrastruktur, samt gjennomf\u00f8ring av konkrete tiltak og innovasjonsprosjekter. Det er behov for \u00e5 ta i bruk et bredt spekter av kommunale roller og virkemidler for \u00e5 oppn\u00e5 en b\u00e6rekraftig bylogistikk. Hensyn, behov og tilrettelegging for bylogistikk m\u00e5 derfor sees i sammenheng med og vurderes i forhold til andre brukergruppers interesser, behov og arealbruk.\u00bb Hovedakt\u00f8rene innen varedistribusjon har sammen med partene i arbeidslivet og relevante myndigheter (Organisasjonen LUKS) laget en standard for vareleveringsforhold, kalt Bransjestandard for varelevering. Standarden bygger p\u00e5 kravene i Arbeidsmilj\u00f8loven, Plan og bygningsloven, Vegtrafikkloven og Matloven samt forskriftene til disse lovene. Standarden legger f\u00f8ringer for bredder og lengder p\u00e5 oppstillingsplass for kj\u00f8ret\u00f8y, frih\u00f8yde, ramper, porter m.m. Avstand til varemottak er ogs\u00e5 omtalt, alts\u00e5 hvor langt varer m\u00e5 trilles, uavbrutt kj\u00f8lekjede, temperaturer for kj\u00f8le- og frysevarer osv. If\u00f8lge standarden skal det ikke v\u00e6re mer enn 50 meter fra oppstillingspunkt til varemottak. Med de overordnede m\u00e5lene for planomr\u00e5det, vil det v\u00e6re lengre enn 50 meter fra oppstillingspunkt tilrettelagt for lastebil og enkelte funksjoner som vil ha behov for varelevering. Det medf\u00f8rer at varene m\u00e5 trilles/ fraktes lengre fra bil til varemottak, og det gir lengre oppholdstid for lastebil p\u00e5 oppstillingsplass. 3.3 Universell utforming I planomr\u00e5det sikrer bybanen universell tilkomst for alle, i tillegg til at viktige gangakser skal v\u00e6re universelt utformet. Det \u00e5pnes ikke opp for parkering innenfor planomr\u00e5det, men parkering skal l\u00f8ses i kommersielt anlegg p\u00e5 blant annet delfelt S14. Kravet om at 10 % av parkeringsplassene skal v\u00e6re HC-plasser dekkes i det kommersielle anlegget. Utover kravet legger planforslaget til rette for ytterligere 4 HC-plasser innenfor planomr\u00e5det. I h\u00e5ndbok N100 anbefales det at plasser reservert for forflytningshemmede b\u00f8r lokaliseres n\u00e6rt m\u00e5lpunkt og hovedinngang, og utformes slik at rullestolbrukere lett kan komme inn og ut av kj\u00f8ret\u00f8yet. 3.4 Sikt Siktforhold m\u00e5 ivaretas, b\u00e5de i adkomst inn mot Kanalveien, og internt i planomr\u00e5det. Inn mot Kanalveien m\u00e5 siktkrav mellom fortau/sykkelveg og avkj\u00f8rsel ivaretas som definert i SVV h\u00e5ndbok N100. Stoppsikt for sykkel er her minimum 35 m iht. h\u00e5ndbok N100. Frisiktomr\u00e5det skal v\u00e6re fri for sikthindringer h\u00f8yere enn 0,5 m over hovedvegens niv\u00e5. Figur 6: Siktkrav fra avkj\u00f8rsel til gang- og sykkelveg (Kilde: H\u00e5ndbok N100, Statens vegvesen) 9 4. VALG AV ADKOMSTL\u00d8SNING TIL PLANOMR\u00c5DET Som et overordnet prinsipp b\u00f8r man tilstrebe \u00e5 ha s\u00e5 f\u00e5 kryss/avkj\u00f8rsler som mulig, siden dette gir f\u00e6rre konfliktpunkt. For adkomst til planomr\u00e5det m\u00e5 biltrafikken krysse envegs sykkelveg med fortau som g\u00e5r langs Kanalveien. Gatetverrsnittet er utformet med bybanespor i midten, slik at trafikk kun kan svinge til h\u00f8yre inn og ut av avkj\u00f8rselen til planomr\u00e5det. Dette gir mer oversiktlige forhold enn ved tovegstrafikk. All kj\u00f8readkomst til S17 forutsettes \u00e5 g\u00e5 via avkj\u00f8rsel p\u00e5 S16. Utrykningskj\u00f8ret\u00f8y kan i n\u00f8dsituasjoner kj\u00f8re p\u00e5/krysse gs-veg for direkte adkomst til torg eller nordsiden av boligene. Innledningsvis i planarbeidet er det gjort vurderinger av alternativ for adkomst; - Alternativ A: Avkj\u00f8rsel i gjeldende plan - Alternativ B: \u00c9n felles avkj\u00f8rsel samlet midt i felt S16 - Alternativ C: Avkj\u00f8rsel nord for postterminalen og lomme i s\u00f8r 4.1 Alternativ A - Avkj\u00f8rsel i gjeldende plan Dagens avkj\u00f8rsel til Postterminalen/S16 regulert i omr\u00e5deplanen med avkj\u00f8rselspil, noe som ogs\u00e5 er videref\u00f8rt i reguleringsplanen for Bybanen. I innledende planarbeid for Mindemyren nord, ble det avgjort at tomtefordelingen p\u00e5 S16 skulle gj\u00f8re at n\u00e6ringsbygget og flerbruksbyggets plassering ble optimalisert. Dette var n\u00f8dvendig for \u00e5 l\u00f8se romprogram og utearealer for flerbruksbygget, samt sikre adkomst til S17 i nord. Basert p\u00e5 det innledende arbeidet, samt grunnlag mottatt fra Bybaneprosjektet, ble det bestemt at prosjektgruppen \u00f8nsker \u00e5 flytte dagens avkj\u00f8rsel ca. 30 meter nordover i forhold til dagens adkomst. Vestland fylkeskommune er orientert om dette, og har godkjent at planen legger opp til forskyvning av avkj\u00f8rselen. Figur 7: Til venstre: Utklipp fra reguleringsplan for Bybanen fra sentrum til Fyllingsdalen, delstrekning 2: Mindemyren. (Plan-ID 1201_648600002014) Til h\u00f8yre: Utklipp fra omr\u00e5dereguleringsplan for Mindemyren nord (Plan-ID 1201_61140000) 10 4.1.1 Alternativ B - Avkj\u00f8rsel samlet midt i felt S16 En l\u00f8sning med adkomst sentralt i planomr\u00e5det \u00abtreffer\u00bb bra med tanke p\u00e5 at trafikken kan fordeles via internveger i begge retninger. Det m\u00e5 da tilrettelegges for at dimensjonerende kj\u00f8ret\u00f8y m\u00e5 kunne kj\u00f8re her. Dette resulterer i at st\u00f8rre deler av det sentrale planomr\u00e5det m\u00e5 avsettes til kj\u00f8reareal, og det kan bli vanskelig \u00e5 l\u00f8se det kommunale flerbruksbygget som \u00f8nsket. Det m\u00e5 vurderes om kj\u00f8ring over torg kan utelates dersom det er mulig \u00e5 parkere/stille opp kj\u00f8ret\u00f8y s\u00f8r for torget, samt at det sikres en god tverrforbindelse med universelt utformede flater som tillater trilling av varer til mottak. Skissen i Figur 8 er utarbeidet for \u00e5 vise plassbehov for kj\u00f8reareal i dette alternativet. Det er ikke tatt stilling til hvor funksjonene skal plasseres. 4.1.2 Fordeler/ulemper + F\u00e5 konfliktpunkter med kun \u00e9n avkj\u00f8rsel \u2013 Behov for at st\u00f8rre del av det sentrale planomr\u00e5det avsettes til vegareal \u2013 Behov for lengre internveg nord til S17 \u2013 Behov for internveg mot syd i S16 Figur 8: Innledende skisse av adkomst plassert sentralt i planomr\u00e5det. (Skisse utarbeidet av Ramb\u00f8ll) 4.1.3 Vurdering For \u00e5 kunne samle alle de kommunale funksjonene i ett flerbruksbygg, vil det ikke v\u00e6rt mulig \u00e5 f\u00e5 plass til adkomst vist i alternativ B. Man m\u00e5tte da delt opp i flere bygg, og man mister muligheten for sambruk og samhandling mellom funksjoner og aldersgrupper. 4.2 Alternativ C - Avkj\u00f8rsel i nord og lomme i s\u00f8r Adkomst i nord er skissert med samme prinsipp som fellesadkomsten i alternativ B, alts\u00e5 snuplass dimensjonert for lastebil, inkludert oppstillingsplass for varelevering. Omr\u00e5det vurderes \u00e5 kunne fungere godt som varemottak for n\u00e6rliggende funksjoner. I tillegg sikrer man 4 parkeringsplasser for forflytningshemmede, samt muligheter for av- og p\u00e5stigning. 11 Figur 9: Foresl\u00e5tt adkomst, snuplass og varelevering i nordlig del av S16. (Skisse utarbeidet av Ramb\u00f8ll) I s\u00f8r er det vurdert som mest form\u00e5lstjenlig \u00e5 etablere en lomme langs Kanalveien, slik at man begrenser trafikkarealet og f\u00e5r en bilfri skoleplass. Lommen legger til rette for varelevering n\u00e6r hovedinngang, samt muligheter for av- og p\u00e5stigning for skolebarn med funksjonsnedsettelser. Det kan ogs\u00e5 v\u00e6re mulighet for oppstilling av buss i forbindelse med idrettsarrangement, skoleturer, etc. Lommen kan plasseres direkte langs vegen, mellom rabatt og sykkelveg/fortau, mellom sykkelveg og fortau, eller p\u00e5 utsiden av sykkelveg/fortau. L\u00f8sningen som er valgt er lomme plassert direkte langs vegen, basert m\u00e5 trafikale hensyn, arealbruk, og \u00f8nske fra Vestland fylkeskommune. 12 4.2.1 Fordeler/ulemper + Redusert lengde for internveg nord til S17 + Kan eliminere behov for internveg s\u00f8rover i S16 - Krever ombygging av avkj\u00f8rsel og gr\u00f8ntrabatt etablert i forbindelse med Bybanen Figur 10: Foresl\u00e5tt vareleveringslomme i s\u00f8r p\u00e5 S16. (Skisse utarbeidet av Ramb\u00f8ll) 4.2.2 Vurdering Plasseringen av avkj\u00f8rselen i nordlig del av S16 gj\u00f8r det mulig \u00e5 samle alle de kommunale funksjonene i ett bygg. L\u00f8sningen sikrer skolens hjertesone og skjermer skolens uteomr\u00e5de mot st\u00f8y fra Kanalveien. Lommen i s\u00f8r krever et utvidet tverrsnitt, men gir kort leveringsavstand for de s\u00f8rlige funksjonene i flerbruksbygget. Lommen er dimensjonert med utgangspunkt i krav i h\u00e5ndbok (som beskrevet i kapittel 3.2), med en ekstra lengde som gir plass til en personbil i tillegg til varebil/lastebil. Dette gj\u00f8r at lommen kan benyttes til av- og p\u00e5stigning for elever med funksjonsnedsettelser med behov for \u00e5 bli kj\u00f8rt s\u00e5 n\u00e6r inngang som mulig. 13 4.3 Valg av adkomstalternativ Innledende vurderinger i planarbeidet gjorde at en l\u00f8sning med \u00e9n hovedadkomst sentralt mellom n\u00e6ringsbygget og flerbruksbygget, og en vareleveringslomme i s\u00f8r ble vurdert som mest hensiktsmessig. Prinsippet er da at funksjonene s\u00f8r i S16 (skole og evt. idrett) f\u00e5r levert varer via vareleveringslomme, mens hovedadkomst og varelevering for resten av planomr\u00e5det skjer via adkomst i nordlig del. Dette kan bidra til \u00e5 forbedre logistikksituasjonen, redusere behovet for kj\u00f8rearealer internt p\u00e5 omr\u00e5det, og ivareta en trafikkfri skoleg\u00e5rd mot Solheimsvatnet. Noe personbiltrafikk til omr\u00e5det er man n\u00f8dt til \u00e5 regne med, men p\u00e5 grunn av adkomsten i nord og varelommen i s\u00f8r sin begrensede kapasitet, er man avhengige av at trafikkmengden begrenses i st\u00f8rst mulig grad. For \u00e5 ivareta trafikksikkerheten er det viktig at kommunen ved skolen/de andre akt\u00f8rene i flerbruksbygget, samt n\u00e6ringsakt\u00f8rene i omr\u00e5det bidrar til at biltrafikken minimeres. Det er en forutsetning at ansatte, brukere og bes\u00f8kende begrenser bilbruken, og det m\u00e5 sterkt oppfordres til \u00e5 benytte seg av kollektivtransport, sykkel og gange. Dette kan for eksempel gj\u00f8res i form av holdningsendrende \u00abmarkedsf\u00f8ring\u00bb og ulike motivasjonskampanjer. Ved \u00e5 styre tidspunkter for varelevering slik at det ikke skjer ved skolens start -og slutt, vil kapasiteten i lommen v\u00e6re enda bedre for den n\u00f8dvendige av\u2013 og p\u00e5stigningen for forflytningshemmede. All parkering skal i henhold til overordnede f\u00f8ringer skje i garasje p\u00e5 S14, p\u00e5 motsatt side av Kanalveien, men i tillegg er det tilrettelagt for fire parkeringsplasser for forflytningshemmede i planomr\u00e5det. Disse er plassert ved snusl\u00f8yfe/gateun mellom n\u00e6ringsbygget og flerbruksbygget. Med hensyn til avstander mellom gateutn/adkomst og funksjonene p\u00e5 S17, m\u00e5 det sikres mulighet for kj\u00f8ring til S17 i spesielle tilfeller, som f.eks ved flytting. Snuplass m\u00e5 ivaretas p\u00e5 S17, og kj\u00f8ring skal ikke foreg\u00e5 p\u00e5 torget. 4.4 Vareleveringshub Det kan v\u00e6re aktuelt \u00e5 etablere et samlet punkt for varelevering, kalt en \u00abvareleveringshub\u00bb eller \u00abbylogistikkdepot\u00bb p\u00e5 Mindemyren. Hvorvidt denne skal etableres, og hvor det eventuelt skal skje er forel\u00f8pig ikke avklart, men det vil v\u00e6re utenfor planomr\u00e5det for S16 og S17. Hvis vareleveringshub\u2019en etableres, vil vareleveranser transporteres dit med st\u00f8rre kj\u00f8ret\u00f8y, mens videre transport til delomr\u00e5dene vil foreg\u00e5 med mindre kj\u00f8ret\u00f8y. Med etablering av en slik fellesfunksjon beh\u00f8ver ikke de enkelte varemottak \u00e5 tilrettelegges for st\u00f8rre kj\u00f8ret\u00f8y, og man kan ytterligere minimere arealet som settes av til trafikk. 5. TRAFIKKSIKKERHET \u2013 INNSPILL TIL DETALJFASEN Med tanke p\u00e5 trafikksikkerhet er det positivt at avkj\u00f8rslene er oversiktlige med kun h\u00f8yre av- og h\u00f8yre p\u00e5kj\u00f8ring. Dette medf\u00f8rer at trafikk inn til planomr\u00e5det, m\u00e5 kj\u00f8re Kanalvegen nordg\u00e5ende, og de har da kun vikeplikt for g\u00e5ende langs fortauet og syklende fra s\u00f8r langs sykkelvegen. Trafikk ut fra planomr\u00e5det m\u00e5 svinge til h\u00f8yre ut p\u00e5 Kanalvegen, og m\u00e5 vike for g\u00e5ende, nordg\u00e5ende sykkeltrafikk og nordg\u00e5ende trafikk i Kanalveien. Tiltak for \u00e5 sikre tilstrekkelig sikt i avkj\u00f8rselsomr\u00e5dene er n\u00f8dvendig, samt oversiktlig skilting og oppmerking som begrenser trafikken og hindrer feilparkering. Andre tiltak for \u00e5 begrense biltrafikk inn til planomr\u00e5det kan vurderes ved behov. Plassering av hovedinnganger, varemottak og lager i byggene b\u00f8r ta hensyn til vareleveringsl\u00f8sning og adkomster, samtidig som man ikke hindrer ferdsel for myke trafikanter. 14 Det er viktig at trafikksikkerhet ivaretas i prosjektet. Det er tatt inn noen punktvise vurderinger av forhold som prosjektet m\u00e5 ta hensyn til: \u2022 Det er viktig \u00e5 ivareta siktlinjer n\u00e5r bygninger plasseres. Sykkelveg og fortau m\u00e5 krysses n\u00e5r kj\u00f8ret\u00f8y svinger inn og ut fra omr\u00e5det, og det kan oppst\u00e5 konflikter dersom syklister havner i kj\u00f8ret\u00f8yenes blindsone. Avb\u00f8tende tiltak b\u00f8r vurderes, f.eks r\u00f8d asfalt i sykkeltraseen. \u2022 Gatetun/trafikkareal: Her er kan det bli mye samtidig trafikk, og situasjonen kan bli uoversiktlig. Det m\u00e5 vurderes tiltak for \u00e5 hindre parkering p\u00e5 snuplassen, for \u00e5 hindre tilbakeblokkering i krysset, unng\u00e5 rygging, og redusere hindringer for nyttetrafikk. \u2022 HC-parkering b\u00f8r plasseres slik at man\u00f8vrering i minst mulig grad hindrer annen trafikk \u2022 Hovedinnganger og gangakser m\u00e5 plasseres slik at konfliktpunkter med kj\u00f8rende reduseres, og vegarealer ikke oppleves som en hindring for g\u00e5ende. \u2022 Varelevering b\u00f8r skje fra egen inngang/varemottak, trukket lengst mulig unna hovedinngang, men samtidig b\u00f8r trafikkarealet v\u00e6re avgrenset. \u2022 Planen legger opp til separate l\u00f8sninger for myke trafikanter. Dette skilles fra kj\u00f8reareal med kantstein, pullerter, beplantning, ulik materialbruk/farge p\u00e5 dekke eller andre egnede l\u00f8sninger. \u2022 For best mulig utnyttelse av trafikkareal, b\u00f8r sambruk (ulik bruk av plassene til ulike tider p\u00e5 d\u00f8gnet) tas med i videre planlegging. 6. KILDER \u2022 Norges vegdatabank (NVDB) https://vegkart.atlas.vegvesen.no/#kartlag:geodata/@600000,7225000,4 \u2022 H\u00e5ndbok N100 Veg- og gateutforming, Statens vegvesen (2022) \u2022 Overordnet plan for teknisk infrastruktur, Sweco, for Bergen kommune (2021) \u2022 H\u00e5ndbok V126 Byen og varetransporten, Statens vegvesen (2014) \u2022 B\u00e6rekraftig bylogistikk - Veileder for kommuner, Transport\u00f8konomisk institutt (2020) 15 "
}