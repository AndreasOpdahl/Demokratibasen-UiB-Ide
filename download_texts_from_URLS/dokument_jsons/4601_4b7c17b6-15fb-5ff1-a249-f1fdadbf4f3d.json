{
  "dokument_id": "4b7c17b6-15fb-5ff1-a249-f1fdadbf4f3d",
  "doc_type": "case_attachment",
  "kommune": 4601,
  "tittel": "Fagnotat, datert 23.10.2023.",
  "url": "https://bergen.kommune.no/politikere-utvalg/api/fil/bk360/9239559/Fagnotat-datert-23-10-2023-",
  "tekst": " Plan- og bygningsetaten Til Fagnotat BKMB - Seksjon byutvikling (Arbeidssted) V\u00e5r referanse: PLAN-2022/20498-67 Saksbehandler: H\u00e5kon F\u00e6r\u00f8 Dato: 23.10.2023 Fra Plan- og bygningsetaten Forslag til detaljregulering med konsekvensutredning anbefales vedtatt. Bergenhus/\u00c5rstad, gnr. 164, bnr. 353 mfl., Marineholmen. Arealplan-ID 65320000 Om planforslaget ABO Plan & Arkitektur AS foresl\u00e5r p\u00e5 vegne av Marineholmen Forskningspark AS detaljregulering for Marineholmen i Bergenhus bydel. Planomr\u00e5det utgj\u00f8r ca.137 daa. Figur 1. Oversiktskart Figur 2. Skr\u00e5foto sett mot nord I planforslaget legges det til rette for videre utvikling av Marineholmen, herunder ca. 60.000 m2 BRA nytt n\u00e6ringsareal (kontor, forskning, tjenesteyting, dagligvarebutikk m.m.), barnehage og ca. 265 nye boenheter. Planlagt bebyggelse er vist som blokkbebyggelse i kvartaler med byggeh\u00f8yder opptil 7 etasjer. Videre legges det til rette for flere nye torg/allmenninger, ny sykkeltras\u00e9 fra Sm\u00e5pudden til Nyg\u00e5rdsgaten samt sj\u00f8promenade og badeomr\u00e5der. All parkering skal plasseres under bakken eller i bygg, og en mobilitetshub er plassert sentralt i omr\u00e5det. Planarbeidet omfattes av forskrift om konsekvensutredninger, n\u00e6ringsbygg med bruksareal over 15.000 m2. Se planbeskrivelsen med vedlegg for utfyllende opplysninger. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Planprosess og medvirkning Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 01.08.2020. Det kom inn 25 private merknader og 15 uttalelser fra h\u00f8ringsinstanser, herunder tre innsigelser. Disse er oppsummert og kommentert av forslagsstiller i merknadsskjemaet. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u2022 Statsforvalteren, innsigelse - Byggegrense og byggeh\u00f8yder i sj\u00f8fronten - Tiltak i sj\u00f8 - Parkeringsomfang - Byggeh\u00f8yder mot Nyg\u00e5rdsparken \u2022 Statens vegvesen, innsigelse - Manglende utredning av trafikksikkerhet og fremkommelighet - Sykkeltras\u00e9 - Kj\u00f8ring p\u00e5 torg \u2022 Vestland fylkeskommune, innsigelse - Innsnevring og byggegrense i Thorm\u00f8hlens gate - Utforming av kryss og avkj\u00f8rsler - Sykkeltras\u00e9 - Rekkef\u00f8lgekrav for gang- og sykkeltilbud - Utbyggingsomfang og transportbehov \u2022 Byggeh\u00f8yder og volum m\u00e5 reduseres \u2022 Flere planlagte bygningsvolumer m\u00e5 utg\u00e5 \u2022 Byggeh\u00f8yder m\u00e5 trappes ned mot Nyg\u00e5rdsparken og Damsg\u00e5rdssundet \u2022 Antall bilparkeringsplasser m\u00e5 reduseres \u2022 Viktig \u00e5 sikre god kvalitet p\u00e5 uteoppholdsarealer samt legge til rett for byliv \u2022 Kong Christian Frederiks plass, bystranden og Nyg\u00e5rdsparken m\u00e5 ikke f\u00e5 redusert solinnfall \u2022 Formingsveilederen m\u00e5 forankres bedre i reguleringsbestemmelsene \u2022 Det m\u00e5 sikres gr\u00f8ntkorridor og siktakser fra Nyg\u00e5rdsparken til Damsg\u00e5rdssundet \u2022 Den viste utvidelsen av eksisterende barnehage er ikke l\u00f8st p\u00e5 en tilfredsstillende m\u00e5te \u2022 Viktig med en variert leilighetsfordeling \u2022 Beboere og barnehagen m\u00e5 sikres mot st\u00f8y og st\u00f8v i anleggsfasen \u2022 Det m\u00e5 sikres tilfredsstillende skole- og barnehagekapasitet Det har v\u00e6rt avholdt et nabom\u00f8te i h\u00f8ringsperioden. Endringer etter offentlig ettersyn De viktigste endringene som er foretatt etter offentlig ettersyn kommer frem av figur 3 nedenfor. Alle innsigelsene er n\u00e5 trukket. Saksnummer PLAN-2022/20498 Side 2 av 10 Figur 3. De viktigste endringene etter offentlig ettersyn Prosess og utfordringer I planprogrammet fra 2017 fremkommer det at hovedform\u00e5let med planarbeidet er \u00e5 legge til rette for etablering av en marin n\u00e6ringsklynge p\u00e5 Marineholmen, herunder samlokalisering av Havforskningsinstituttet og Fiskeridirektoratet. I ettertid har regjeringen bestemt at nevnte institusjoner skal samlokaliseres p\u00e5 Dokken. I konsekvensutredningen utredes to alternativer, alt. 1 Marin klynge (forholdet bolig/n\u00e6ring ca. 32/68) og alt. 2 Uten marin klynge med en h\u00f8yere andel boliger (forholdet bolig/n\u00e6ring ca. 43/57), i tillegg til 0-alternativet. Alt. 1 og 2 er i utredningen rangert nesten likt. Forslagsstiller og plan- og bygningsetaten ble ikke enige om et omforent planforslag til 1. gangs behandling. Uenigheten knyttet seg til temaene volumoppbygging, arealform\u00e5l, kulturmilj\u00f8, sj\u00f8fronten, b\u00e6rekraftig urban mobilitet og byromsstruktur. Vi valgte likevel \u00e5 etterkomme forslagsstillers \u00f8nske om \u00e5 legge planforslaget ut til offentlig ettersyn for \u00e5 f\u00e5 inn viktige synspunkter fra sentrale h\u00f8ringsinstanser og nabolag f\u00f8r videre bearbeiding. Den sentrale utfordringen i planarbeidet har v\u00e6rt \u00e5 im\u00f8tekomme forslagsstillers \u00f8nsker knyttet til arealbehov for videre utvikling av forskningsparken og samtidig sikre mangfoldet gjennom \u00e5 legge til rette for et godt bomilj\u00f8, aktivt byliv, b\u00e6rekraftig urban mobilitet og ivaretakelse av kulturminneinteressene i omr\u00e5det. Foreliggende planforslag representerer et kompromiss etter en relativ lang og omfattende prosess etter offentlig ettersyn der det blant annet er gjort vesentlige endringer; ca. 24.000 Saksnummer PLAN-2022/20498 Side 3 av 10 m2 BRA (bolig og n\u00e6ring) er tatt ut av planforslaget, bilparkering er redusert, uterom og publikumsrettede funksjoner i 1. etasje er sikret og sm\u00e5b\u00e5thavnen er redusert. Etter v\u00e5r vurdering representerer planforslaget fremdeles en kompakt og arealeffektiv byutvikling, herunder et vesentlig bidrag for videre utvikling av forskningsparken. I ettertid ser vi at en offentlig omr\u00e5deplan sannsynligvis hadde v\u00e6rt en bedre l\u00f8sning for et s\u00e5 stort, attraktivt og sentralt byutviklingsomr\u00e5de, ogs\u00e5 med henvisning til at utbyggingen av Marineholmen vil skje i flere faser over en forholdsvis lang tidsperiode. Gjennom videre detaljreguleringer av de enkelte kvartalene ville man da lettere kunne fange opp fremtidige endringer i arbeidsmarked og bom\u00f8nster, herunder eventuelle endringer som f\u00f8lge av den fremtidige utbyggingen p\u00e5 Dokken. Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5lene n\u00e6ring og bolig samt det planfaglige grepet i planforslaget, jf. dog kommentarene gitt nedenfor. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Byggeform\u00e5l, grad av utnytting, byggeh\u00f8yder og arkitektur Planomr\u00e5det ligger i byfortettingssonen BY1 der KPA 2018 stiller krav om h\u00f8y tetthet og kvalitet samt et variert og mangfoldig bygningsmilj\u00f8 basert p\u00e5 stedets s\u00e6rpreg. I planforslaget legges det til rette for ca. 60.000 m2 BRA nytt n\u00e6ringsareal og ca. 265 nye boenheter. N\u00e6ringsform\u00e5let utgj\u00f8r i hovedsak kontor, forskning og tjenesteyting, herunder dagligvarebutikk i felt KBA6. N\u00e6ringsbebyggelsen samles sentralt i omr\u00e5det og langs Thorm\u00f8hlens gate. Boligene er plassert langs sj\u00f8fronten og det legges til rette for en variert sammensetning av leilighetsst\u00f8rrelser, herunder familieleiligheter. Byggeh\u00f8ydene varierer mellom 3 \u2013 7 etasjer, lavest mot Nyg\u00e5rdsparken og Damsg\u00e5rdssundet. Dagens barnehage (30 barn) ved Magasinet (felt KBA9) utg\u00e5r. Ny barnehage etableres i Nansenbygget (felt BH) som bygges om fra kontorform\u00e5l. Alle endringer i fasade og utvendig uttrykk skal gj\u00f8res i samr\u00e5d med antikvarisk fagetat. Tilliggende uteareal til barnehagen, herunder felt BAA, utgj\u00f8r ca. 2,85 daa. Feltet BAA skal utenom barnehagens \u00e5pningstid inng\u00e5 som en naturlig del av det offentlige byrommet Kong Christian Frederiks plass. I forslaget til bestemmelser stilles det s\u00e6rlige krav til opparbeidelse/inngjerding av dette omr\u00e5det. Deler av felt KBA1 (#3) vil ogs\u00e5 kunne nyttes av barnehagen, jf. forslaget til bestemmelser \u00a7 3.2.3.1. Selve Nansenbygget har potensial for ca. 140 barn, men har ikke tilsvarende nok tilliggende uteareal. Kompenserende tiltak, herunder bruk av Nyg\u00e5rdsparken, m\u00e5 derfor vurderes. Dersom det legges til grunn tilsvarende n\u00f8kkeltall for barnehagebehovet som p\u00e5 Mindemyren (15 barnehagebarn per 100 boenhet), vil de planlagte boligene kreve 40 nye barnehageplasser. I tillegg m\u00e5 dagens barnehage (30 barn) erstattes. Saksnummer PLAN-2022/20498 Side 4 av 10 All bilparkering skal plasseres under bakken eller i bygg, og en mobilitetshub, felt KBA9, (dagens Magasinet) er plassert sentralt i omr\u00e5det. H\u00f8yteknologisenteret (feltene KBA11-13), Handelsh\u00f8yskolen BI (felt SF), Basen (felt KBA2), Lanternen (felt KBA8) og Cornerteateret (felt T) best\u00e5r og opprettholder dagens form\u00e5l. Noe tilbygg/p\u00e5bygg tillates. Resten av eksisterende bebyggelse forutsettes revet. Et sentralt tema i planarbeidet har v\u00e6rt fordelingen mellom bolig og n\u00e6ring. I foreliggende planforslag er fordelingen ca. 26 % bolig og ca. 74 % n\u00e6ring (ny bebyggelse). I tillegg kommer eksisterende n\u00e6ringsareal som H\u00f8yteknologisenteret og Handelsh\u00f8yskolen BI. Til sammenligning har transformasjonsomr\u00e5dene Bj\u00f8rvika i Oslo og Urban sj\u00f8front i Stavanger et uttalt m\u00e5l om 50/50 fordeling mellom bolig og n\u00e6ring. Det finnes ingen fasit for dette temaet og omr\u00e5dene er forskjellige, men en god miks og balanse mellom andelen boliger og n\u00e6ring vil ha mye \u00e5 si for en levende og trygg bydel selv om ogs\u00e5 andre forhold som \u00e5pne, aktive fasader p\u00e5 gateplan og kvaliteter i byrommene er viktige. Med henvisning til planomr\u00e5dets gode kvaliteter og egnethet for bolig, herunder familieboliger, politiske f\u00f8ringer om flere boliger i sentrum samt konsekvensene av at Havforskningsinstituttet og Fiskeridirektoratet skal samlokaliseres p\u00e5 Dokken, hadde plan- og bygningsetaten \u00f8nsket en jevnere fordeling mellom bolig og n\u00e6ring. Selv om det er fjernet ca. 24.000 m2 BRA etter offentlig ettersyn vises det i planforslaget fremdeles forholdsvis store bygningsvolumer med byggeh\u00f8yder opptil 7 etasjer. Etter v\u00e5r vurdering er det imidlertid tatt gode grep for \u00e5 redusere virkningene av de \u00f8kte byggeh\u00f8ydene for de sentrale byrommene ved bevisst plassering av de st\u00f8rste volumene, gesimslinjer som f\u00f8lger 4. og 5. etasje, toppetasjer som er tilbaketrukket og redusert i omfang samt at det er sikret siktlinjer fra parken til sundet. I tillegg ligger de sentrale byrommene innenfor det anbefalte byromsformatet; fasadeh\u00f8yder innenfor 90 % av de tilliggende byromsbreddene. Farger, materialvalg og bruk at vegetasjon i byrommene er ogs\u00e5 viktige grep for den opplevde h\u00f8yden samt trivsel og livskvalitet. Etter v\u00e5r vurdering gir b\u00e5de forslaget til bestemmelser og tilh\u00f8rende formingsveileder f\u00f8ringer om h\u00f8y arkitektonisk kvalitet og legger til rette for at dette videref\u00f8res i detaljfasen for de enkelte bygg og byrom. Vi slutter oss til foresl\u00e5tt byggeform\u00e5l og byggeh\u00f8yder, jf. dog kommentaren knyttet til fordelingen mellom bolig og n\u00e6ring, og vurderer l\u00f8sningene \u00e5 v\u00e6re i samsvar med overordnede f\u00f8ringer. Byromsstruktur og uteoppholdsarealer I henhold til KPA 2018 skal nettverket av byrom og gr\u00f8nnstrukturer v\u00e6re varierte og sammenhengende og utformes med vegetasjon og vann som grunnlag for rekreasjon og aktivitet. N\u00e6rheten til Nyg\u00e5rdsparken og Damsg\u00e5rdssundet er kanskje omr\u00e5dets fremste kvaliteter og identitetsskapende elementer, og har v\u00e6rt f\u00f8rende for byromsstrukturen, jf. figur 4; to langsg\u00e5ende akser (Sj\u00f8promenaden og Forskerstredet) og tre tverrg\u00e5ende hovedakser (Kong Christian Frederiks plass/slippen, Parkaksen og Fjordaksen). Kong Christian Frederiks plass/slippen er allerede et sentralt byrom i omr\u00e5det med flere publikumsrettede virksomheter og sandstrand. Det er viktig \u00e5 beholde og videreutvikle denne m\u00f8teplassen og samtidig legge til rette for at alle de sentrale byrommene skal kunne utvikles til gode uterom Saksnummer PLAN-2022/20498 Side 5 av 10 med variert innhold. Kravene som f\u00f8lger av forslagene til bestemmelser og formingsveileder; publikumsrettet n\u00e6ring mot offentlige byrom, kantsoner, vegetasjon, arkader, balkongutforming, farger og materialbruk, herunder kravet om videre detaljering i byromsplanene som skal f\u00f8lge bygges\u00f8knadene, vil etter v\u00e5r vurdering kunne sikre gode kvaliteter og attraktive byrom. I tillegg vises det i planforslaget felles uteoppholdsarealer for boligbebyggelsen p\u00e5 bakkeplan og som takterrasser/takhager. Her utgj\u00f8r det sentrale g\u00e5rdsrommet, felt f_UTE1, et viktig bidrag. Et stort og trygt g\u00e5rdsrom som inviterer til opphold, aktivitet og samhandling for alle beboere, men samtidig gir rom for \u00e5 kunne skille mellom ulike typer aktiviteter og aldersgrupper. G\u00e5rdsrommet blir s\u00e6rlig viktig for familieleilighetene i planomr\u00e5det. Plan- og bygningsetaten st\u00f8tter forslaget til byromsnettverk og felles uteoppholdsarealer og vurderer l\u00f8sningene \u00e5 v\u00e6re i samsvar med overordnede f\u00f8ringer. Figur 4. Byromsstruktur Sj\u00f8fronten I henhold til KPA 2018 skal det legges til grunn en byggegrense p\u00e5 minimum 10 meter langs sj\u00f8 i byfortettingssonen. I tillegg skal offentlig tilgang til sj\u00f8 v\u00e6re et overordnet prinsipp. I planforslaget vises en sammenhengende sj\u00f8promenade p\u00e5 minimum 10 meter bredde med nye forbindelser b\u00e5de opp til Gamle Nyg\u00e5rdsbro og under broen. Promenaden vil dermed kunne inng\u00e5 som en del av en lengre vandring omkring Damsg\u00e5rdssundet. Videre sikres det buffersoner mot leilighetene p\u00e5 bakkeplan samt tilrettelegging for serveringssteder. Byggeh\u00f8ydene trappes ned til 5 etasjer mot sj\u00f8fronten. Noen tiltak er alt etablert, f.eks. slippen og badestranden (feltene o_BAD og VBAD1) som inng\u00e5r som en viktig del av det sentrale byrommet mellom Sm\u00e5pudden og Nyg\u00e5rdsparken. Det vises ogs\u00e5 en \u00abopprydding\u00bb i sj\u00f8flaten ved at mesteparten av dagens sm\u00e5b\u00e5thavn fjernes og sj\u00f8flaten tilrettelegges for allmennheten gjennom tiltak som reketrapp, badstue, badeomr\u00e5der, b\u00e5tutleie samt tilrettelegging for kajakk m.m. Saksnummer PLAN-2022/20498 Side 6 av 10 Etter v\u00e5r vurdering legges det i planforslaget til rette for \u00e5 styrke byens kontakt med sj\u00f8en i samsvar med den vedtatte sj\u00f8frontstrategien. Trafikk og parkering I henhold til KPA 2018 skal g\u00e5ende, syklende og kollektivtransport prioriteres i all planlegging. I planforslaget legges det til rette for en hovedadkomst til Marineholmen fra Nyg\u00e5rdsgaten via Thorm\u00f8hlens gate til et nytt adkomstomr\u00e5de, felt o_GT2. Dette omr\u00e5det skal i hovedsak betjene all biltrafikk til Marineholmen. Herfra fordeles bilene ned i de nye parkeringskjellerne under feltene KBA4,6,7 og 9 samt gjennom en ny forbindelse til eksisterende parkeringskjeller under felt KBA2. Det tillates maksimalt 250 bilparkeringsplasser i planomr\u00e5det, herunder 10 % reservert for forflytningshemmede, 15 % for bildeleordning og 10 % for gjesteparkering. All varelevering med bil skal skje innenfor gatetunene GT1 \u2013 GT3. Sisteledds-leveranser gjennom byrommene skal skje med mindre elektriske kj\u00f8ret\u00f8y, lastesykler o.l. Eksisterende bebyggelse innenfor felt KBA9 (dagens Magasinet) skal p\u00e5 sikt rives, og nytt bygg skal inneholde bylogistikkdepot/mobilitetshub i kjeller og f\u00f8rsteetasje samt n\u00e6ring i \u00f8vrige etasjer. Thorm\u00f8hlens gate er regulert til 2-feltsveg med 2-sidig fortau (foruten forbi Cornerteateret). Sykkeltraseen fra Sm\u00e5pudden til Nyg\u00e5rdsgaten best\u00e5r av eget sykkelanlegg langs slippen og deler av Thorm\u00f8hlens gate mens den gjennom torgene inng\u00e5r i blandet trafikk med g\u00e5ende. Den foretrukne sykkeltraseen vil bli markert i gatebelegget med knopper/lys. Sykkelparkeringen er vist i og under bygg, som h\u00f8ykvalitets sykkelparkering med tilh\u00f8rende fasiliteter og lett tilgang. Etter v\u00e5r vurdering viser planforslaget gode trafikale og trafikksikre l\u00f8sninger. Grepet med de to adkomstomr\u00e5dene, feltene GT1 og 2, legger til rette for en eventuell fremtidig stenging/begrensning av gjennomgangstrafikken i Thorm\u00f8hlens gate. Et slikt tiltak m\u00e5 utredes n\u00e6rmere, herunder m\u00e5 funksjonen som avlastingsvei ivaretas dersom Nyg\u00e5rdstunnelen stenges. Fremtidsrettet varelevering, bilfritt omr\u00e5de og mobilitetshub representerer gode l\u00f8sninger. I tillegg viser planforslaget en vesentlig reduksjon i bilparkeringen i forhold til dagens dekning. Marineholmen har en sentral beliggenhet n\u00e6r bybanestoppet p\u00e5 Florida. Mobilitet og parkeringsl\u00f8sninger er viktige plantema som er under stadig utvikling. B\u00e6rekraftig utvikling av Marineholmen tilsier en l\u00f8sning med s\u00f8kelys p\u00e5 gange, sykkel og kollektiv. Etter v\u00e5r vurdering kan ambisjonsniv\u00e5et \u00f8kes ytterligere gjennom videre reduksjon i parkeringsdekningen, herunder samling av bilparkering og mobilitetstjenester innenfor feltene KBA8 og KBA10 (Magasinet). Parkering i bygg over bakken vil lettere kunne transformeres til andre form\u00e5l etter hvert som behovet for parkeringsplasser i fremtiden g\u00e5r ned. Store og m\u00f8rke arealer under bakken kan v\u00e6re utfordrende \u00e5 transformere til andre form\u00e5l. Ved en slik l\u00f8sning ville eksisterende parkeringskjeller under feltet KBA2 kunne omdisponeres til sykkelparkering og nedkj\u00f8rselen gjennom feltet KBA6 (Dagligvarebutikken) kunne utg\u00e5tt. Saksnummer PLAN-2022/20498 Side 7 av 10 Etter v\u00e5r vurdering viser planforslaget tilfredsstillende trafikale l\u00f8sninger, men vi hadde \u00f8nsket et h\u00f8yere ambisjonsniv\u00e5 n\u00e5r det gjelder parkeringsdekningen. Kulturmilj\u00f8 Planomr\u00e5det inng\u00e5r i hensynssone kulturmilj\u00f8 i KPA 2018. Forholdet til Nyg\u00e5rdsparken og verftshistorien f\u00e5r dermed betydning for videre utbygging p\u00e5 Marineholmen. I planforslaget vises en nedtrapping av byggeh\u00f8ydene mot parken og en romslig byggegrense langs Thorm\u00f8hlens gate. I tillegg vises det en sammenhengende trerekke langs gaten og tversg\u00e5ende allmenninger fra parken til sundet. Etter v\u00e5r vurdering er forholdet til parken l\u00f8st p\u00e5 en tilfredsstillende m\u00e5te. N\u00e5r det gjelder \u00e5 synliggj\u00f8re verftshistorien er b\u00e5de Nansenbygget, Cornerteateret, kaifrontene, slippen, t\u00f8rrdokken og kranen bevart og sikret med hensynssoner, hvilket vurderes \u00e5 v\u00e6re positivt. Energi og klima Alle reguleringsplaner skal i henhold til KPA 2018 redegj\u00f8re for tiltak som kan minimere energibruken og klimagassutslipp samt valg av energil\u00f8sninger og bygningsmaterialer. Figur 5.Takplan B\u00e6rekraft skal v\u00e6re et f\u00f8rende prinsipp for transport, energibruk og materialvalg, jf. \u00a71 i forslaget til bestemmelser. Konseptet forutsetter at store deler av dagens bygningsmasse m\u00e5 rives. Det fremkommer imidlertid en ambisjon om fossilfri anleggsplass og ombruk av bygningsmaterialer, jf. \u00a7 1 i forslaget til bestemmelser. Saksnummer PLAN-2022/20498 Side 8 av 10 Som det kommer frem av figur 5 legges det i planforslaget til rette for b\u00e5de gr\u00f8nne tak og solenergianlegg. I tillegg skal nye bygg tilknyttes fjernvarmeanlegget/eksisterende energisentral (sj\u00f8vannsvarmepumpe). Klimagassberegninger skal innsendes sammen med byggesakene. Naturmangfold Plan- og bygningsetaten kan ikke se at tiltak som f\u00f8lger av planforslaget vil v\u00e6re i konflikt med de interesser Naturmangfoldloven er ment \u00e5 ivareta. Barn og unges interesser I planforslaget legges det til rette for et bilfritt oppvekstmilj\u00f8 og trygge felles uteoppholdsarealer. En fremtidig barnehage i Nansenbygget er ogs\u00e5 positivt. M\u00f8hlenpris oppveksttun skole har if\u00f8lge skolebruksplanen kapasitetsutfordringer. Dette er imidlertid et tema som m\u00e5 l\u00f8ses p\u00e5 et overordnet niv\u00e5. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. Bergenhus, gnr. 164, bnr. 353 mfl., Marineholmen, arealplan-ID 65320000 vist p\u00e5 plankart, sist datert 05.10.23 b. Tilh\u00f8rende reguleringsbestemmelser, sist datert 05.10.23 Plan- og bygningsetaten Aslaug Aalen Avdelingsleder Tarje Wanvik Etatsdirekt\u00f8r Dette dokumentet er godkjent elektronisk. Vedlegg: Plankart datert 05.10.23 Reguleringsbestemmelser datert 05.10.23 Planbeskrivelse datert 26.09.23 Merknadsskjema Illustrasjonsplan datert 28.8.23 Kjellerplan datert 25.09.23 Formingsveileder datert 04.05.23 Omr\u00e5desnitt datert 25.09.23 Oppriss fra fjordaksen og slippen datert 25.09.23 Oppriss fra parken og sj\u00f8en datert 25.09.23 Snitt datert 28.04.23 Fotomontasje fjernvirkning datert 13.03.23 Sol- og skyggeillustrasjoner datert 25.09.23 Trafikkanalyse datert 28.06.22 Renovasjonsteknisk plan datert 17.11.22 Risiko- og s\u00e5rbarhetsanalyse datert 02.11.22 Klimanorm Saksnummer PLAN-2022/20498 Side 9 av 10 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20498 Saksnummer PLAN-2022/20498 Side 10 av 10 "
}