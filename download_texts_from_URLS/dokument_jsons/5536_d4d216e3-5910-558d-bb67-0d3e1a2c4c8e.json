{
  "dokument_id": "d4d216e3-5910-558d-bb67-0d3e1a2c4c8e",
  "doc_type": "case_attachment",
  "kommune": 5536,
  "tittel": "Retningslinjer for valg av forliksr\u00e5dsmedlemmer Nord-Troms(Vedlegg, 291KB)",
  "url": "https://innsyn.lyngen.kommune.no/wfdocument.aspx?journalpostid=2013056042&dokid=111925&versjon=1&variant=A&",
  "tekst": "Retningslinjer for valg av forliksr\u00e5dsmedlemmer for perioden 2021 - 2024 Nord Troms Oppdatert 23.11.2020 INNHOLD 1 VALG AV FORLIKSR\u00c5DSMEDLEMMER 2 1.1 Forliksr\u00e5dets sammensetning 2 1.2 Vilk\u00e5r for \u00e5 kunne velges til forliksr\u00e5dsmedlem 3 1.3 Utelukkelse fra valg 3 1.3.1 Utelukkelse fra valg p\u00e5 grunn av stilling 4 1.3.2 Utelukkelse fra valg p\u00e5 grunn av vandel 4 1.4 Fremgangsm\u00e5ten ved valget 5 1.4.1 Valg av forliksr\u00e5dsmedlemmer og varamedlemmer 6 1.4.2 Valg av leder for forliksr\u00e5det \u2013 rekkef\u00f8lgen for de valgte medlemmene 7 1.4.3 Fylkesmannens oppnevning av valgte forliksr\u00e5dsmedlemmer og varamedlemmer 7 1.5 Suppleringsvalg av forliksr\u00e5dsmedlemmer og midlertidig oppnevning 7 1 VALG AV FORLIKSR\u00c5DSMEDLEMMER TIL FORLIKSR\u00c5D NORD TROMS Kommunene i Nord Troms best\u00e5ende av Kv\u00e6nangen, Nordreisa, Skjerv\u00f8y, K\u00e5fjord, Storfjord og Lyngen har inng\u00e5tt samarbeid om ett felles forliksr\u00e5d. Forliksr\u00e5det skal ha 3 faste- og 3 varamedlemmer. Retningslinjene tar utgangspunkt i Justisdepartementets retningslinjer av 18.12.2019. Departementet \u00f8nsker innledningsvis \u00e5 understreke at forliksr\u00e5dene har en viktig og krevende oppgave. For at de skal kunne l\u00f8se oppgaven, er det derfor n\u00f8dvendig at det som forliksr\u00e5dsmedlemmer bare velges personer som i ethvert henseende er skikket for vervet. Kommunen b\u00f8r oppfordre de valgte til \u00e5 delta p\u00e5 kurs som arrangeres for forliksr\u00e5dsmedlemmer. Dette vil gj\u00f8re dem bedre i stand til \u00e5 ivareta forliksr\u00e5dets oppgaver p\u00e5 en god m\u00e5te. Slike kurs arrangeres \u00e5rlig av Samarbeidsutvalget for forliksr\u00e5d og namsmenn. 1.1 Forliksr\u00e5dets sammensetning m.m. Domstolloven \u00a7 27 gir f\u00f8lgende regler for sammensetningen av forliksr\u00e5det: \u00abI hver kommune skal det v\u00e6re et forliksr\u00e5d. Forliksr\u00e5det skal ha tre medlemmer og like mange varamedlemmer. Blant medlemmene og blant varamedlemmene skal det v\u00e6re b\u00e5de kvinner og menn. Varamedlemmene tilkalles i den rekkef\u00f8lge oppnevnelsen viser. Kommunestyret velger et av medlemmene til formann. Har denne forfall, trer den av de andre som er nevnt f\u00f8rst i oppnevnelsen og som kan gj\u00f8re tjeneste, i dennes sted. Med samtykke fra departementet kan kommunestyret fastsette at forliksr\u00e5det skal ha to eller flere avdelinger. Hver avdeling velges etter annet og tredje ledd. Den ene formannen velges som leder for domstolen. Den andre formannen, eller de andre formennene i den rekkef\u00f8lge kommunen har fastsatt, er lederens stedfortreder som leder for domstolen. Arbeids-, skyss- og kostgodtgj\u00f8relse til medlemmene og varamedlemmene fastsettes i samsvar med forskrift gitt av Kongen. For bestemte kommuner kan departementet fastsette at formannen og i tilfelle ogs\u00e5 de \u00f8vrige medlemmene skal ha et midlertidig tilsettingsforhold etter tjenestemannsloven. Den alminnelige namsmannen er sekretariat for forliksr\u00e5dene i sitt distrikt. Kongen kan ved forskrift gi regler om forholdet mellom forliksr\u00e5det og sekretariatet. Kommuner som har samme sekretariat for forliksr\u00e5det og dessuten ligger i samme domssogn, kan med tilslutning av minst 2/3 av hver av kommunestyrenes medlemmer beslutte \u00e5 ha felles forliksr\u00e5d dersom kommunene samtidig er enige om hvor mange medlemmer og varamedlemmer hver kommune skal velge, samt om hvordan det skal sikres at det blant b\u00e5de medlemmene og varamedlemmene er b\u00e5de kvinner og menn. Felles forliksr\u00e5d kan opprettes uavhengig av funksjonsperioden etter \u00a7 57.\u00bb 1.2 Vilk\u00e5r for \u00e5 kunne velges til forliksr\u00e5dsmedlem Forliksr\u00e5dsmedlemmer er dommere, og domstolloven \u00a7 53 gjelder derfor ogs\u00e5 for dem: forliksr\u00e5dsmedlemmer m\u00e5 v\u00e6re norske statsborgere \u2013 menn eller kvinner \u2013 som er vederheftige og som ikke er frad\u00f8mt stemmerett i offentlige anliggender. I tillegg oppstiller domstolloven \u00a7 56 visse vilk\u00e5r for \u00e5 kunne velges til forliksr\u00e5dsmedlem: \u2022 Vedkommende m\u00e5 ha fylt 25 \u00e5r. \u2022 Vedkommende m\u00e5 v\u00e6re under 70 \u00e5r ved valgperiodens start, jf. \u00a7 70 nr. 1. \u2022 Som forliksr\u00e5dsmedlemmer skal bare velges personer som anses s\u00e6rskilt egnet til oppgaven, og som behersker norsk skriftlig og muntlig godt. \u2022 Den som ikke bor i kommunen kan nekte \u00e5 ta imot valg. Valg av forliksr\u00e5dsmedlemmene skal skje innen 15. oktober \u00e5ret etter kommunestyrevalget og valgperioden l\u00f8per i fire \u00e5r fra 1. januar \u00e5ret etter. Det gj\u00f8res ikke unntak fra alderskravet. Det f\u00f8lger av domstolloven \u00a7 57 tredje ledd at \u00abden som ikke bor i kommunen, kan nekte \u00e5 ta imot valg.\u00bb Man er alts\u00e5 valgbar selv om man ikke bor i kommunen, men man kan nekte \u00e5 ta imot valget. Om sammenhengen mellom domstolloven \u00a7 57 tredje ledd og \u00a7 59 f\u00f8rste ledd fremg\u00e5r det av B\u00f8hns kommentarutgave til domstolloven: \u00abOgs\u00e5 hvis et forliksr\u00e5dsmedlem flytter fra kommunen, m\u00e5 det holdes suppleringsvalg, selv om medlemmet \u00f8nsker \u00e5 fortsette. Men ettersom folk utenfor kommunen er valgbare, jf. merknad 2 til \u00a7 56 tredje ledd, er det ikke noe i veien for at kommunestyret kan gjenvelge medlemmet dersom vedkommende er villig, [...].\u00bb Etter \u00a7 74 kan en person kreve seg fritatt fra valg dersom helsetilstand eller andre s\u00e6rlige grunner tilsier det, eller vedkommende har v\u00e6rt medlem av forliksr\u00e5det i to perioder tidligere. Digitaliseringen av publikumstjenester innen den sivile rettspleie p\u00e5 grunnplanet vil f\u00e5 stor betydning for forliksr\u00e5dene. Etter planen skal l\u00f8sningen for forliksr\u00e5dene implementeres h\u00f8sten 2020. Den digitale l\u00f8sningen vil blant annet inneb\u00e6re at forliksr\u00e5dets medlemmer skal logge seg p\u00e5 en portal for \u00e5 lese saker samt signere rettsb\u00f8ker. Det vil derfor v\u00e6re en stor fordel om de forliksr\u00e5dsmedlemmene som velges har god digital kompetanse. Departementet understreker at valg av forliksr\u00e5d ikke er et valg av politisk r\u00e5d eller utvalg, og at en ved valget tar hensyn til personlige forutsetninger og egenskaper hos dem som blir valgt. Videre er det viktig \u00e5 bevare kontinuiteten i forliksr\u00e5det. Kommunestyret b\u00f8r v\u00e6re tilbakeholden med \u00e5 skifte ut hele forliksr\u00e5det p\u00e5 en gang. 1.3 Utelukkelse fra valg Etter domstolloven \u00a7 56 f\u00f8rste ledd annet punktum gjelder domstolloven \u00a7 71 til \u00a7 74 tilsvarende for forliksr\u00e5dsmedlemmer. Dette inneb\u00e6rer at de som er utelukket til valg som lekdommere, heller ikke kan velges som medlemmer av forliksr\u00e5det. 1.3.1 Utelukkelse fra valg p\u00e5 grunn av stilling Hensynet til domstolenes uavhengighet, og til at befolkningen skal ha tillit til uavhengigheten, begrunner reglene om utelukkelse fra valg p\u00e5 grunn av stilling. Det er avgj\u00f8rende for tilliten til domstolene at domstolene oppfattes \u00e5 v\u00e6re uavhengige av andre statlige myndigheter. De samme hensyn gj\u00f8r seg gjeldende for den som skal velges til forliksr\u00e5dsmedlem. Domstolloven \u00a7 71 lyder: \u00abUtelukket fra valg p\u00e5 grunn av stilling er: 1. Stortingets representanter og vararepresentanter, 2. statsr\u00e5dets medlemmer, statssekret\u00e6rer, statsr\u00e5denes personlige politiske r\u00e5dgivere og ansatte ved Statsministerens kontor, 3. fylkesmenn og assisterende fylkesmenn, 4. utnevnte og konstituerte dommere og ansatte ved domstolene, 5. ansatte ved p\u00e5talemyndigheten, i politiet og kriminalomsorgen og personer som er tildelt begrenset politimyndighet, 6. ansatte i Justisdepartementet, Politidirektoratet og Domstoladministrasjonen1 og dens styre, 7. ansatte og studenter ved Politih\u00f8gskolen og Fengselsskolen, 8. praktiserende advokater og advokatfullmektiger, 9. kommunens administrasjonssjef (medlemmene av kommuner\u00e5det i kommuner med et parlamentarisk styringssystem) og andre kommunale tjenestemenn som tar direkte del i forberedelsen eller gjennomf\u00f8ringen av valget.\u00bb \u00a7 71 nr. 9 utelukker fra valg i den kommunen vedkommende er ansatt i, ikke fra tilsvarende valg i andre kommuner. Uttrykket \u00abtar direkte del i\u00bb gjelder alle typer arbeid, ogs\u00e5 utf\u00f8relse av teknisk pregede oppgaver. 1.3.2 Utelukkelse fra valg p\u00e5 grunn av vandel Regler for hvem som er utelukket p\u00e5 grunn av vandel, fremg\u00e5r av domstolloven \u00a7 72: \u00abUtelukket fra valg p\u00e5 grunn av vandel er: 1. den som er id\u00f8mt ubetinget fengselsstraff i mer enn ett \u00e5r, 2. den som er id\u00f8mt forvaring eller s\u00e6rreaksjoner etter straffeloven \u00a7 40 eller \u00a7\u00a7 62 til 65, 3. den som er id\u00f8mt ubetinget fengselsstraff i ett \u00e5r eller mindre, og det ved valgperiodens start er mindre enn 15 \u00e5r siden dommen var rettskraftig. 4. den som er id\u00f8mt betinget fengselsstraff, og det ved valgperiodens start er mindre enn 10 \u00e5r siden dommen var rettskraftig, 5. den som er id\u00f8mt eller har vedtatt b\u00f8testraff for et forhold som etter loven kan medf\u00f8re fengsel i mer enn ett \u00e5r, og det ved valgperiodens start er mindre enn 10 \u00e5r siden dommen var rettskraftig eller vedtakelsen, 6. den som har f\u00e5tt betinget p\u00e5taleunnlatelse eller domsutsettelse for et forhold som etter loven kan medf\u00f8re fengsel i mer enn ett \u00e5r, og det ved valgperiodens start er mindre enn 10 \u00e5r siden avgj\u00f8relsen var rettskraftig. Dom p\u00e5 samfunnsstraff medf\u00f8rer utelukkelse etter f\u00f8rste ledd nr. 1 eller 3, avhengig av lengden av den subsidi\u00e6re fengselsstraffen. Ved delvis betinget fengselsstraff vurderes hver del for seg etter f\u00f8rste ledd.\u00bb Domstolloven \u00a7 72 inneb\u00e6rer at ikke bare straffens art, men ogs\u00e5 straffens lengde er av betydning for hvor lenge en person er utelukket fra valg som forliksr\u00e5dsmedlem. Etter domstolloven \u00a7 73 er det kommunen som skal kontrollere at ingen velges i strid med \u00a7 71 og \u00a7 72. I praksis vil den n\u00f8dvendige informasjonen m\u00e5tte innhentes dels gjennom kontakt med den enkelte kandidat og dels ved foresp\u00f8rsel til strafferegisteret eller politiet. Ved henvendelser om vandel b\u00f8r kommunene legge vekt p\u00e5 at det ikke skal innhentes mer informasjon enn det som er n\u00f8dvendig for \u00e5 avklare om personen er valgbar etter \u00a7 72. For \u00f8vrig er det ingen formelle begrensninger for hvem som kan velges som forliksr\u00e5dsmedlem. Det er derfor adgang til \u00e5 velge jurister utover de begrensningene som f\u00f8lger av \u00a7 71. Ansatte ved kommuneadministrasjonen som ikke tar direkte del i forberedelsen eller gjennomf\u00f8ringen av valget kan ogs\u00e5 velges. 1.4 Fremgangsm\u00e5ten ved valget For Forliksr\u00e5det i Nord Troms gjelder f\u00f8lgende: F\u00f8r hvert valg vil regionr\u00e5det sende en henvendelse til alle kommunene i nord-troms hvor de ber kommunestyrene i alle involverte kommuner om \u00e5 velge 1 person fra sin kommune som skal representere nord-troms forliksr\u00e5d, for s\u00e5 \u00e5 rapportere dette til regionr\u00e5det. For \u00e5 sikre lik kj\u00f8nnsfordeling i forliksr\u00e5det (hoved- og varamedlemmer) vil regionr\u00e5det bestemme hvilket kj\u00f8nn hverenkelt kommune skal velge. Hver kommune velger da ut ifra henvendelsen 1 person som skal inng\u00e5 i forliksr\u00e5det som hoved- eller vararepresentant. Kommunene m\u00e5 selv innhente vandelsattest p\u00e5 de representantene som velges. Dette rapporteres inn til regionr\u00e5det som er ansvarlig for \u00e5 innstille hvem som blir hoved- og vararepresentanter. Det er her viktig at regionr\u00e5det s\u00f8rger for lik kj\u00f8nnsfordeling b\u00e5de blant hoved- og vararepresentantene. Regionr\u00e5det skal ogs\u00e5 innstille leder og nestleder. Regionr\u00e5det sender sin innstilling til kommunestyrene i alle kommunene, kommunestyrene foretar s\u00e5 endelig valg av forliksr\u00e5d. Hver enkelt kommune sender resultatet av valget til fylkesmannen for stadfesting, fylkesmannen vil da sjekke om valget er gjennomf\u00f8rt lovlig. Er valget gjennomf\u00f8rt lovlig vil fylkesmannen stadfeste valget, i motsatt fall vil fylkesmannen p\u00e5by at det avholdes nytt valg. 1.4.1 Valg av forliksr\u00e5dsmedlemmer og varamedlemmer Valg av forliksr\u00e5dsmedlemmer skal etter domstolloven \u00a7 57 f\u00f8rste ledd foreg\u00e5 innen 15. oktober \u00e5ret etter hvert kommunestyrevalg. Det nye forliksr\u00e5det trer sammen 1. januar det p\u00e5f\u00f8lgende \u00e5r. Valget foretas av kommunestyrene i hver enkelt kommune. Paragraf 57 lyder: \u00abForliksr\u00e5dsmedlemmer med varamedlemmer velges av kommunestyret selv. Valget foreg\u00e5r innen 15. oktober \u00e5ret etter hvert kommunestyrevalg og gjelder for fire \u00e5r fra 1. januar det p\u00e5f\u00f8lgende \u00e5r. For valget gjelder bestemmelsene i kommuneloven \u00a7\u00a7 7-4 til 7-8 med de avvik som f\u00f8lger av paragrafen her og av \u00a7 27. Ved flertallsvalg skal rekkef\u00f8lgen b\u00e5de for medlemmene og for varamedlemmene bestemmes etter deres stemmetall, eller ved loddtrekning n\u00e5r stemmetallet st\u00e5r likt, med mindre regionr\u00e5det enstemmig fastsetter rekkef\u00f8lgen. Dersom det ved forholdsvalg er n\u00f8dvendig for \u00e5 oppfylle kravet i \u00a7 27 om at det blant medlemmene skal v\u00e6re b\u00e5de kvinner og menn, og opprykk etter kommuneloven \u00a7 7-6 tredje ledd innen den enkelte liste er utelukket, skal kandidater fra det underrepresenterte kj\u00f8nn rykke opp p\u00e5 den listen som har f\u00e5tt f\u00e6rrest stemmer. Det samme gjelder dersom det er n\u00f8dvendig for \u00e5 oppfylle kravet om at det ogs\u00e5 blant varamedlemmene skal v\u00e6re b\u00e5de kvinner og menn. Dersom det har v\u00e6rt opprykk etter f\u00f8rste punktum p\u00e5 den listen som har f\u00e5tt f\u00e6rrest stemmer, skjer opprykket for varamedlemmene p\u00e5 den listen som har f\u00e5tt nest f\u00e6rrest stemmer. Ved stemmelikhet avgj\u00f8res det ved loddtrekning p\u00e5 hvilken liste opprykk skal skje.\u00bb I kapittel 7 i lov 22. juni 2018 nr. 83 om kommuner og fylkeskommuner (Kommuneloven) er det fastsatt generelle bestemmelser for valg til folkevalgte organer mv. Disse reglene gjelder ogs\u00e5 for valg av forliksr\u00e5d, med de avvik som f\u00f8lger av domstolloven \u00a7\u00a7 27 og 57. Valget skal s\u00e5ledes holdes som forholdsvalg n\u00e5r minst ett medlem krever det, og ellers som avtalevalg, jf. kommuneloven \u00a7 7-4. Bestemmelsen i kommuneloven \u00a7 7-6 femte ledd om antall varamedlemmer kommer imidlertid ikke til anvendelse, fordi domstolloven \u00a7 27 uttrykkelig bestemmer at det skal v\u00e6re tre varamedlemmer. S\u00e6rregelen i domstolloven \u00a7 57 tredje ledd om at kommunestyret/regionr\u00e5det enstemmig kan fastsette rekkef\u00f8lgen for forliksr\u00e5dsmedlemmer, har bakgrunn i at forliksr\u00e5det til tider gjenvelges uten at en \u00f8nsker \u00e5 endre rekkef\u00f8lgen. Rekkef\u00f8lgen har betydning ved forfall til forliksr\u00e5dets m\u00f8ter. Ved avtalevalg angir kommuneloven \u00a7 7-7 tredje ledd hvordan en valgteknisk skal oppfylle kravet i domstolloven \u00a7 27 om at det blant medlemmene og varamedlemmene skal v\u00e6re b\u00e5de kvinner og menn. N\u00e5r det gjelder forholdsvalg vises til kommuneloven\u00a7 7-6, jf. domstolloven \u00a7 57. 1.4.2 Valg av leder for forliksr\u00e5det \u2013 rekkef\u00f8lgen for de valgte medlemmene Om valg av leder for forliksr\u00e5det bestemmer domstolloven \u00a7 27 at kommunestyret velger \u00e9n av forliksr\u00e5dsmedlemmene til \u00abformann\u00bb. Denne bestemmelsen skal forst\u00e5s slik at kommunestyret/regionr\u00e5det f\u00f8rst velger tre forliksr\u00e5dsmedlemmer med varamedlemmer, uten at det avgj\u00f8res hvem som skal v\u00e6re \u00ableder\u00bb. Deretter foretas s\u00e6rskilt valg av \u00ableder\u00bb blant de tre forliksr\u00e5dsmedlemmer som er valgt. Ved valget m\u00e5 en g\u00e5 frem etter de alminnelige regler i kommuneloven kapittel 7 nevnt over. Valget av forliksr\u00e5dsmedlemmer avgj\u00f8r den innbyrdes rekkef\u00f8lgen av de valgte medlemmer og varamedlemmer. Rekkef\u00f8lgen har betydning for hvem som skal fungere ved \u00ablederens\u00bb eller andre medlemmers frav\u00e6r, jf. domstolloven \u00a7 27 tredje ledd. Dette vil avhenge av om medlemmene er valgt ved forholdstallsvalg eller ved avtalevalg. Er valget holdt som forholdstallsvalg bestemmes rekkef\u00f8lgen i henhold til kommuneloven \u00a7 7-6. Avtalevalg f\u00f8lger reglene i kommuneloven \u00a7 7-7. 1.4.3 Fylkesmannens oppnevning av valgte forliksr\u00e5dsmedlemmer og varamedlemmer N\u00e5r valget p\u00e5 forliksr\u00e5dsmedlemmer med varamedlemmer er holdt og den innbyrdes rekkef\u00f8lgen fastsl\u00e5tt, sender kommunen innberetning om valget til fylkesmannen. Fylkesmannens oppnevning av forliksr\u00e5det og tilsyn med forliksr\u00e5dets virksomhet, er regulert i domstolloven \u00a7 58: \u00abValget innberettes til fylkesmannen. Finner han valget lovlig, utferdiger han oppnevnelse for de valgte etter den rekkef\u00f8lge som er fastsatt ved valget. Ellers p\u00e5byr han at det i forn\u00f8den utstrekning skal holdes nytt valg. Fylkesmannen f\u00f8rer tilsyn med forliksr\u00e5dets virksomhet.\u00bb Finner fylkesmannen at valget er foretatt korrekt etter reglene i domstolloven og kommuneloven, stadfester han valget. I motsatt fall skal fylkesmannen p\u00e5by at det avholdes nytt valg. 1.5 Suppleringsvalg av forliksr\u00e5dsmedlemmer og midlertidig oppnevning Adgangen til \u00e5 foreta suppleringsvalg av forliksr\u00e5dsmedlemmer f\u00f8lger av domstolloven \u00a7 59: \u00abN\u00e5r et forliksr\u00e5dsmedlem eller varamedlem d\u00f8r eller flytter fra kommunen, eller n\u00e5r det opplyses at vedkommende mangler noen av de betingelser som nevnt i \u00a7\u00a7 53 eller 56 f\u00f8rste ledd, eller vedkommende ellers blir varig forhindret fra \u00e5 gj\u00f8re tjeneste, foretar kommunestyret/regionr\u00e5det nytt valg av medlem eller varamedlem for den tid som er igjen. Valget foretas som flertallsvalg. Kommunestyret/regionr\u00e5det kan tillate et medlem eller varamedlem \u00e5 fratre sin stilling f\u00f8r tiden og foretar i s\u00e5 fall nytt valg etter reglene i f\u00f8rste ledd. Har noen forfall s\u00e5 forliksr\u00e5det ikke kan holde beslutningsdyktig m\u00f8te, kan fylkesmannen oppnevne stedfortredere for den enkelte sak eller for inntil tre m\u00e5neder. Er det ikke tid til \u00e5 innhente fylkesmannens bestemmelse, kan to forrettende forliksr\u00e5dsmedlemmer midlertidig tilkalle en stedfortreder n\u00e5r partene samtykker. Den som oppnevnes som medlem eller varamedlem etter denne paragraf, kommer i rekkef\u00f8lge etter dem som er oppnevnt tidligere. Dersom det holdes valg p\u00e5 nytt medlem fordi formannen har fratr\u00e5dt e.l., kan kommunestyret/regionr\u00e5det selv velge ny formann uavhengig av f\u00f8rste punktum.\u00bb Det er ikke gitt n\u00e6rmere bestemmelser om hvordan stedfortredere skal velges. Behovet for stedfortredere oppst\u00e5r ofte i hastesituasjoner, og da kan det v\u00e6re lite hensiktsmessig at kommunestyret/regionr\u00e5det foretar valget. I slike situasjoner vil fylkesmannen kunne oppnevne stedfortredere etter forslag fra de gjenv\u00e6rende medlemmer i forliksr\u00e5det. I praksis kan det gjerne skje ved en telefonhenvendelse til fylkesmannen. Det er en forutsetning at den eller de stedfortredere som oppnevnes er valgbare, dvs. at de oppfyller vilk\u00e5rene i domstolloven \u00a7\u00a7 53 og 56. Begrunnelsen for \u00a7 59 fjerde ledd er at flere fylkesmenn og kommuner har p\u00e5pekt at det ved suppleringsvalg b\u00f8r v\u00e6re anledning til \u00e5 velge \u00ableder\u00bb uavhengig av den rekkef\u00f8lge som medlemmene er oppnevnt i. Domstolloven \u00a7 27 skal forst\u00e5s slik at kommunestyret ved det ordin\u00e6re valg av forliksr\u00e5d, skal velge \u00ableder\u00bb uten hensyn til den rekkef\u00f8lge som ellers ville gjelde, jf. foran under pkt. 1.4.2. Det samme b\u00f8r gjelde ved suppleringsvalg, slik at en lettere finner l\u00f8sninger som b\u00e5de forliksr\u00e5det og det enkelte medlem er tjent med. Lederen for forliksr\u00e5det har ofte en st\u00f8rre arbeidsbyrde og et st\u00f8rre ansvar enn de \u00f8vrige medlemmer, og lederens evne til \u00e5 lede forliks- og domsforhandlinger er dessuten av stor betydning. Kommunestyret b\u00f8r innhente forliksr\u00e5dets syn f\u00f8r forslag fremsettes. "
}