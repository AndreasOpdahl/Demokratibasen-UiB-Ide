{
  "dokument_id": "a0e14c5c-5fdf-5787-8041-5b876e10425d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 29 fra Mailiss Solheim-\u00c5kerblom (R) om luftkvalitet og gratis kollektiv - UMBY ",
  "url": "https://bergen.kommune.no/politikere-utvalg/api/fil/bk360/9850661/Svar-pa-skriftlig-sporsmal-nr-29-fra-Mailiss-Solheim-Akerblom-R-om-luftkvalitet-og-gratis-kollektiv-UMBY-",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/16045-3 Saksbehandler: Malene Nesse Gr\u00f8nningen Fra Dato: 6. februar 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 29 fra Mailiss Solheim-\u00c5kerblom (R) om luftkvalitet og gratis kollektiv - UMBY Bergen har i mange \u00e5r slitt med d\u00e5rlig luftkvalitet, spesielt p\u00e5 kalde og klare dager. De senere \u00e5r har mange tatt til orde for \u00e5 friskmelde byluften i Bergen, men dette er en sannhet med sterke modifikasjoner. Fremdeles kommer de kalde, klare dagene med anbefalinger om \u00e5 holde seg innend\u00f8rs for alle med luftveissykdommer. Samtidig vet vi at det ofte er omr\u00e5der med levek\u00e5rsutfordringer som f\u00e5r den d\u00e5rligste byluften, slik som Danmarks plass. Noen av \u00e5rets f\u00f8rste dager i 2024 var av denne typen, der luftkvaliteten var s\u00e5 d\u00e5rlig at mange ble anbefalt \u00e5 holde seg innend\u00f8rs, og mediene skrev om flere tiltak som kunne v\u00e6re med \u00e5 dempe problemet. I en sak i BT ble det ogs\u00e5 oppfordret til \u00e5 \u00abtenke over om man m\u00e5 kj\u00f8re bil eller om man kan benytte kollektivtransport, og ikke brenne i ovnen dersom du ikke har en rentbrennende ovn.\u00bb Ved tilfeller der h\u00f8y luftforurensning varer i to dager eller mer, kan kommunen innf\u00f8re strakstiltak for \u00e5 b\u00f8te p\u00e5 problemet. Disse tiltakene kan v\u00e6re datokj\u00f8ring eller midlertidige \u00f8kte bompengetakster, med gratis kollektivtilbud. Sp\u00f8rsm\u00e5l til byr\u00e5den: 1. Hvordan vurderer byr\u00e5den gratis buss som tiltak mot h\u00f8y luftforurensning? 2. Hvilke tiltak i kommunens verkt\u00f8ykasse mener byr\u00e5den er best egnet for \u00e5 redusere h\u00f8y luftkvalitet? 3. Hvordan stiller byr\u00e5den seg til at det blir anbefalt \u00e5 ikke fyre i annet enn rentbrennende ovner n\u00e5r det er h\u00f8y luftkvalitet? Svar: 1. Det legges til grunn at representanten mener gratis buss som virkemiddel i samme periode som man vedtar bruk av midlertidig \u00f8kte bompengetakster, og ikke som et langsiktig tiltak. I henhold til kommunens tiltaksmatrise for episoder med h\u00f8y luftforurensning, kan byr\u00e5det vedta innf\u00f8ring av beredskapstakst dersom luftforurensningen tilsier det. Det vil si v\u00e6rforhold som kan f\u00f8re til h\u00f8y luftforurensning med varighet i to dager eller mer. Dette virkemidlet forutsetter at Vestland fylkeskommune treffer et likelydende vedtak, jf. forskrift om mellombelse auka bompengetakstar i Bergen kommune \u00a7 2. Ved innf\u00f8ringen av forskriften var det ogs\u00e5 en forutsetning at det i samme periode som beredskapstaksten gjelder, skal det tilbys gratis kollektivreiser, jf. bystyresak 58- 16. Her fremg\u00e5r det at byr\u00e5det la opp til, etter samr\u00e5d med dav\u00e6rende Hordaland fylkeskommune, \u00e5 supplere tiltaket med gratis kollektivtransport, for \u00e5 redusere ulempene for byens innbyggere. Virkemiddelet eller strakstiltaket har imidlertid aldri v\u00e6rt tatt i bruk. De periodene man har hatt s\u00e5 h\u00f8y luftforurensning at det kunne v\u00e6rt aktuelt \u00e5 bruke tiltaket, har byr\u00e5det i stedet valgt \u00e5 bruke det alternative tiltaket: datokj\u00f8ring, se f.eks. byr\u00e5dssak 1009/16- 1. Siden 2016 har det ikke v\u00e6rt niv\u00e5er av luftforurensning som har gjort vedtak aktuelle. Det er derfor vanskelig \u00e5 vurdere effekten av tiltaket gratis buss. I tillegg m\u00e5 det understrekes at byr\u00e5det ikke har kompetanse eller myndighet til \u00e5 vedta gratis buss/kollektiv. Det forutsetter som nevnt over at Vestland fylkeskommune vedtar likelydende vedtak. Det er fylkeskommunen ved Skyss som har ansvaret for og myndigheten til \u00e5 fastsette takster for buss og kollektiv. 2. Det legges til grunn at representanten mener h\u00f8y luftforurensning. Kommunens verkt\u00f8ykasse fremg\u00e5r av handlingsplanen i Revidert tiltaksutredning for lokal luftkvalitet i Bergen kommune, vedtatt av bystyret den 26. oktober 2022, sak 279/22. Handlingsplanen er delt i to deler. Del A omfatter tiltak som piggdekkgebyr, gaterengj\u00f8ring, kartlegging/varsling, forhold rundt tunnelmunninger, vedfyring og skipsutslipp. Del B er tiltak som er forankret i Byvekstavtalen, herunder prosjekter under Milj\u00f8l\u00f8ftet som er gjennomf\u00f8ringsorgan til Byvekstavtalen. Etter byr\u00e5dens mening er begge typer tiltak n\u00f8dvendige for \u00e5 sikre god luftkvalitet og redusere helseskadelige utslipp i Bergen, b\u00e5de kontinuerlige, forebyggende tiltak som omtalt i del A og langsiktige m\u00e5l som omtalt i del B. Bergen er rangert som nummer 5 av de 320 europeiske byene som EUs milj\u00f8byr\u00e5 (EEA) har unders\u00f8kt (2021), og det kan tilskrives det langsiktige arbeidet med \u00e5 bedre luftkvaliteten og redusere utslippene i Bergen kommune. Men det m\u00e5 ogs\u00e5 p\u00e5pekes at vi ogs\u00e5 i framtiden vil oppleve perioder med tidvis d\u00e5rlig luftkvalitet p\u00e5 grunn av inversjon og stillest\u00e5ende luft. Det skyldes Bergens topografi. I slike perioder er det viktig \u00e5 vurdere bruk av strakstiltakene i tiltaksmatrisen, som nevnt over. 3. Forskrift om oppheving av forskrift mot bruk av ildsteder uten dokumentert sikkerhet mot forurensning i Bergen kommune, ble vedtatt av bystyret den 29. mars 2023, sak 87/23. Bakgrunnen for det var at det faktiske grunnlaget for forbudet var bortfalt. Luften i Bergen er blitt s\u00e5 god at det ikke lenger er rettslig adgang til \u00e5 forby bruken av ikke-rentbrennende ovner. Men bruken av ikke-rentbrennende ovner bidrar fortsatt til luftforurensning, s\u00e6rlig lokalt i n\u00e6romr\u00e5dene. Byr\u00e5den vil derfor oppfordre de som ikke allerede har skiftet til en rentbrennende ovn om \u00e5 gj\u00f8re det. Det er flere positive synergieffekter ved \u00e5 skifte ut en eldre ikke-rentbrennende ovn, herunder \u00f8konomisk gevinst i form av mer energieffektive ovner med h\u00f8yere virkningsgrad, mindre risiko for pipebrann, samt \u00e5penbare helsegevinster i form av bedre inneluft og mindre utslipp. Christine Kahrs - Byr\u00e5d for byutvikling Dokumentet er godkjent elektronisk. "
}