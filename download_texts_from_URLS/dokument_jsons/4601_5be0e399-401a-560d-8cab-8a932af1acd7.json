{
  "dokument_id": "5be0e399-401a-560d-8cab-8a932af1acd7",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til NOU 2024 - 20 Det digitale (i) livet. Balansert oppvekst i skjermens tid (Skjermbrukutvalget)",
  "url": "https://bergen.kommune.no/politikere-utvalg/api/fil/bk360/11593917/Framstilling-Horingsuttalelse-til-NOU-2024-20-Det-digitale-i-livet-Balansert-oppvekst-i-skjermens-tid-Skjermbrukutvalget-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/172244-2 H\u00f8ringsuttalelse til NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) Hva saken gjelder: Kunnskapsdepartementet har sendt NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) p\u00e5 h\u00f8ring. H\u00f8ringsbrevet kan leses her: H\u00f8ring NOU skjermbrukutvalget Det digitale (i) livet Balansert oppvekst i skjermenes tid - regjeringen.no. H\u00f8ringsfrist: 11. februar 2025 Byr\u00e5dets vurdering og forslag til h\u00f8ringsuttalelse: Bergen kommune har med interesse gjennomg\u00e5tt NOU 2024: 20 Det digitale (i) livet, og synes arbeidet fra utvalget er grundig og balansert. Vi ser frem til \u00e5 bidra til en konstruktiv dialog om hvordan vi best kan legge til rette for trygg og hensiktsmessig bruk av digitale ressurser for barn og unge, og forventer at rapporten vil danne grunnlag for tiltak og videre f\u00f8ringer p\u00e5 omr\u00e5det. Bergen kommune st\u00f8tter utvalgets intensjon om \u00e5 unders\u00f8ke utfordringene med \u00f8kt skjermbruk blant barn og unge. I den offentlige debatten har \u00f8kt skjermbruk blitt knyttet til svekket l\u00e6ring og d\u00e5rligere psykisk helse blant barn og unge. Byr\u00e5det mener det er viktig med et godt kunnskapsgrunnlag om hvordan digital teknologi p\u00e5virker barn og unge. I bergensskolen har vi en restriktiv tiln\u00e6rming til skjermbruk. Blant annet reguleres mobilbruk av skolereglene, og sosiale medier er blokkert p\u00e5 individuelle digitale enheter som brukes av elever. Utvalgets rapport inneholder mange anbefalinger. Bergen kommune har i dette h\u00f8ringssvaret i hovedsak tatt stilling til anbefalingene utvalget gir til barnehage- og skoleeier, men vi har ogs\u00e5 kommentert noen av de mer generelle anbefalingene som er s\u00e6rlig prinsipielle og/eller som ang\u00e5r barnehage/skolefeltet i stor grad. Bergen kommune st\u00f8tter de fleste anbefalingene i rapporten fra skjermbrukutvalget. Vi har samtidig trukket frem noen av anbefalingene som vi anser som spesielt viktige og gode. Vi har ogs\u00e5 trukket frem enkelte anbefalinger vi mener b\u00f8r justeres. Dette gjelder blant annet anbefalingen om \u00e5 \u00abunng\u00e5 skjermbruk under m\u00e5ltidene\u00bb i barnehager og skoler, en anbefaling vi mener blir for rigid og lite nyansert. Vi \u00f8nsker ogs\u00e5 \u00e5 p\u00e5peke at vi ikke st\u00f8tter forslaget om \u00e5 fjerne digitale ferdigheter som en grunnleggende ferdighet fra l\u00e6replanen, selv om dette ikke er en anbefaling i seg selv. Under f\u00f8lger Bergen kommunes kommentarer og innspill til anbefalingene i rapporten. Helt til slutt har vi ogs\u00e5 lagt ved en liste over tiltak vi st\u00f8tter, men som vi ikke har ytterligere kommentarer til. 1 Bergen kommune st\u00f8tter utvalgets vurdering om at norsk skole b\u00f8r f\u00f8lge EUs forordning om digitale tjenester (DSA). Beskyttelse av barn og unge mot skadelig innhold og uheldig design p\u00e5 digitale plattformer er en prioritert oppgave. Vi har forventninger om at DSA vil gi et tydelig rammeverk for \u00e5 sikre dette. Vi st\u00f8tter anbefalingen om at norske myndigheter b\u00f8r v\u00e6re en p\u00e5driver for internasjonal og effektiv regulering av avhengighetsskapende egenskaper ved sosiale medier og pengespill- lignende elementer i dataspill. Bergen kommune mener regulatorisk arbeid internasjonalt vil kunne l\u00f8se flere sentrale utfordringer knyttet til dette, og Norge b\u00f8r derfor v\u00e6re en p\u00e5driver for dette arbeidet. Bergen kommune mener utvalgets anbefaling om \u00e5 ikke innf\u00f8re en myndighetsbestemt aldersgrense ikke er godt nok utredet til \u00e5 ta stilling til. Flere plattformer har i dag egne aldersgrenser for bruk av sine tjenester. Det er viktig at ressursene til myndighetene brukes til effektivt tilsyn, med sanksjonsmuligheter, slik at tjenestene overholder aldersgrensene og tilbyr alderstilpassede tjenester. Som poengtert i rapporten m\u00e5 Norge v\u00e6re med \u00e5 p\u00e5virke og st\u00f8tte initiativene fra andre Europeiske land. Tiltakene i regjeringens Strategi for digital kompetanse og infrastruktur i barnehage og skole er viktig, og gir gode f\u00f8ringer for digitalisering i barnehage og skole. Bergen kommune er derfor enig i utvalgets anbefaling om \u00e5 st\u00f8tte tiltakene i strategien, da de henger tett sammen med skjembrukutvalgets arbeid. Vi mener tiltakene i regjeringens strategi kan l\u00f8se noen av utfordringene som er skissert i utvalgets rapport. Bergen kommune st\u00f8tter utvalgets anbefaling om \u00e5 s\u00f8rge for god balanse mellom digitale teknologier og trykte b\u00f8ker i skole og barnehage. N\u00e5r det gjelder barnehagefeltet er vi samtidig usikker p\u00e5 om \u00abbalanse\u00bb er riktig ord, da digital praksis i barnehage skal v\u00e6re en ikke-dominerende arbeidsmetode som skal brukes med omhu. Begrepet \u00abbalanse\u00bb i skole og i barnehage dekker ulike innganger og b\u00f8r derfor nyanseres. Digitale teknologier i barnehage, underforst\u00e5tt som skjerm i dette tilfellet, skal for eksempel bidra til spr\u00e5kstimulerende aktiviteter eller milj\u00f8, og skal ikke erstatte fysiske b\u00f8ker. Anbefalingen om \u00e5 \u00abunng\u00e5 skjermbruk under m\u00e5ltidene\u00bb til skoler, barnehager og deres eiere, mener vi b\u00f8r nyanseres noe. Vi mener at skolen og l\u00e6rerne b\u00f8r ha frihet til \u00e5 finne balansen mellom ulike ressurser og aktiviteter under elevenes m\u00e5ltider, slik at innholdet bidrar til elevenes helhetlige utvikling. Spisetiden i bergensskolen er normalt en del av undervisningstiden, og l\u00e6rerne har ansvaret for \u00e5 organisere tiden p\u00e5 en pedagogisk forsvarlig m\u00e5te. Vi har tillit til at l\u00e6rerne gj\u00f8r gode vurderinger av hvordan m\u00e5ltidene best kan organiseres, enten det er med digitale eller analoge ressurser. Det er viktig \u00e5 anerkjenne at aktiviteter under m\u00e5ltidet, enten det er skjermbruk, stillelesing eller brettspill, kan begrense sosial interaksjon mellom elevene. For noen elever kan dette v\u00e6re hensiktsmessig, s\u00e6rlig etter en intens arbeids\u00f8kt eller som en del av en st\u00f8rre pedagogisk plan for resten av skoledagen. Samtidig kan det i andre situasjoner v\u00e6re mer fordelaktig \u00e5 fremme sosialt samspill, for eksempel gjennom samtaler i grupper. L\u00e6rerens pedagogiske m\u00e5lsetting b\u00f8r alltid ligge til grunn for valget av aktiviteter. Noen elever har behov for pauser fra l\u00e6ringsaktiviteter og fra l\u00e6rerstyrt undervisning. M\u00e5ltidet kan v\u00e6re en viktig anledning for avkobling og rekreasjon, enten gjennom uformelle samtaler, individuelt fokus eller andre aktiviteter som st\u00f8tter elevens trivsel og behov. Diskusjonen om innholdet i m\u00e5ltidet setter ofte s\u00f8kelys p\u00e5 skjermbruk, snarere enn en bredere vurdering av hva som utgj\u00f8r en hensiktsmessig spisetid. Dette reiser sp\u00f8rsm\u00e5l om hvilke aktiviteter som anses akseptable, og hvilke pedagogiske m\u00e5l aktivitetene oppfyller. Vi 2 mener l\u00e6reren er best egnet til \u00e5 gj\u00f8re slike vurderinger, og mener derfor det ikke vil v\u00e6re hensiktsmessig \u00e5 regulere dette gjennom nasjonale f\u00f8ringer. N\u00e5r det gjelder barnehage er det mer relevant med en hovedregel om \u00e5 unng\u00e5 skjermbruk i spisepauser, slik utvalget legger opp til. M\u00e5ltid er en viktig fellesarena for sosialt samv\u00e6r og utvikling, hverdagspedagogikk og spr\u00e5kutvikling, dannelse og relasjonsarbeid. Bruk av skjerm under m\u00e5ltid i barnehagen kan bidra til digitale uvaner for barn og ansatte, og b\u00f8r derfor som hovedregel unng\u00e5s. Unntak her b\u00f8r v\u00e6re forbeholdt spesialpedagogiske form\u00e5l. Vi setter likevel sp\u00f8rsm\u00e5l ved omfanget av anbefalingen i lys av begrepsdefinisjonen \u00abskjerm\u00bb. I temanotatet \u00abKonsekvenser av skjermbruk for de yngste barna (0 til 5 \u00e5r) \u2013 et kunnskapsgrunnlag fra skjermbrukutvalget\u00bb oppfordrer skjermbrukutvalget til en bred definisjon av skjerm, og sier blant annet at \u00abI barnehager kan for eksempel digital teknologi som prosjektorer, digitale lydmedier og verkt\u00f8y for tekst til tale v\u00e6re relevante\u00bb (Temanotat, side 6). Dersom det betyr at digitale lydmedier (musikk/lydbok) ogs\u00e5 skal v\u00e6re innebefattet i denne anbefalingen, mener vi det ikke er hensiktsmessig med en slik generell anbefaling. Bergen kommune st\u00f8tter anbefalingen om \u00e5 begrense digitale distraksjoner i skoletiden, og det at vi m\u00e5 hjelpe elevene til \u00e5 regulere skjermbruk. \u00c5 innf\u00f8re forbud, sperrer og filtrering av innhold er viktige tiltak som kan bidra positivt i \u00e5 begrense elevenes skjermbruk. Samtidig mener Bergen kommune at det er viktig \u00e5 jobbe med kunnskap, holdninger og bevissthet rundt egen skjermbruk hos barn og unge, slik at de blir bedre rustet til \u00e5 ta vare p\u00e5 seg selv, ogs\u00e5 utenfor skoletiden. Videre vil Bergen kommune st\u00f8tte utvalgets r\u00e5d om skjermbruk i ulike aldersgrupper, spesielt knyttet til at foreldre og l\u00e6rere m\u00e5 st\u00e5 frem som gode rollemodeller i sin digitale praksis. Vi mener ogs\u00e5 det er viktig at skjermbruk m\u00e5 inng\u00e5 i et balansert liv, med tilstrekkelig tid til s\u00f8vn, m\u00e5ltider, skolearbeid, fysisk aktivitet, og tid til \u00e5 v\u00e6re sammen med venner og familie. Bergen kommune st\u00f8tter i utgangspunktet anbefalingen knyttet til at ansatte i skoler og barnehager b\u00f8r v\u00e6re bevisste p\u00e5 at egen skjermbruk kan virke forstyrrende for lek og l\u00e6ring, og at de b\u00f8r begrense bruken av mobiltelefon og andre digitale enheter n\u00e5r de er sammen med barna. I barnehagene er det imidlertid slik at de ansatte benytter mobil og data til arbeidsoppgaver som ofte m\u00e5 gj\u00f8res parallelt med tilstedev\u00e6relse rundt barn, slik som registreringer og kommunikasjon (OAS) med foresatte. Skjermen er mer til stede en noen gang f\u00f8r, noe som kan gj\u00f8re det utfordrende for barnehageansatte \u00e5 f\u00f8lge opp denne anbefalingen. Det er ogs\u00e5 verdt \u00e5 merke seg at synlig inaktive digitale enheter ogs\u00e5 er et forstyrrende element for enkelte barn, b\u00e5de p\u00e5 kj\u00f8kkenbenken, p\u00e5 armen eller n\u00e5r den er synlig i bekledning, for eksempel i lommen til en ansatt. Vi er enige med utvalget i at h\u00f8gskoler og universiteter m\u00e5 styrke innsatsen for \u00e5 integrere og fremme profesjonsfaglig digital kompetanse i l\u00e6rerutdanningene. H\u00f8y digital kompetanse blant l\u00e6rere er avgj\u00f8rende for \u00e5 utnytte de pedagogiske mulighetene i digitale ressurser og for \u00e5 sikre en trygg og ansvarlig bruk i skolen. N\u00e5r det gjelder barnehage vil vi p\u00e5peke at dagens vektlegging p\u00e5 digitale verkt\u00f8y (apper/nettressurser) i barnehagefaglige b\u00f8ker og artikler ofte ikke har godt nok innebygget personvern. Utvalgets anbefaling om \u00e5 st\u00f8tte at regjeringen vil vurdere innretningen p\u00e5 digitale ferdigheter som grunnleggende ferdighet inneholder ulike mulige l\u00f8sninger. Et av forslagene som fremmes i rapporten, er \u00e5 fjerne digitale ferdigheter som en grunnleggende ferdighet fra l\u00e6replanen, noe vi ikke er enige i. Digitale ferdigheter er en essensiell del av elevenes kompetanse i dagens samfunn, og bidrar til \u00e5 gi elever et mer reflektert forhold til b\u00e5de muligheter, begrensninger og potensielle farer i dagens digitale samfunn. \u00c5 fjerne dette som en grunnleggende ferdighet kan gi inntrykk av at digital kompetanse er mindre viktig enn andre grunnleggende ferdigheter. Dette kan f\u00f8re til nedprioritering av tilrettelegging og 3 satsing p\u00e5 hensiktsmessig bruk av digitale ressurser i skolen, noe som er avgj\u00f8rende for elevenes evne til \u00e5 delta aktivt i et stadig mer digitalisert samfunn. Bergen kommune st\u00f8tter anbefalingen om \u00e5 s\u00f8rge for at digitale enheter har mulighet for foreldrekontroll hvis de yngste skolebarna skal ha dem med seg hjem. Samtidig vil vi p\u00e5peke at dette vil v\u00e6re teknisk utfordrende, og potensielt medf\u00f8re store ekstrakostnader knyttet til anskaffelse av nye og avanserte plattformer, som uansett ikke vil v\u00e6re helt sikre. Vi mener det er viktig \u00e5 fremheve foreldrenes ansvar for \u00e5 selv inndra enheter og sette grenser for bruk. Foreldre spiller en n\u00f8kkelrolle i \u00e5 veilede og st\u00f8tte barna i deres digitale bruk b\u00e5de hjemme og i skolen. Vi mener det er n\u00f8dvendig \u00e5 utvikle l\u00f8sninger som fremmer et tettere samarbeid mellom skole og hjem for \u00e5 styrke elevenes digitale hverdag. Vi er forpliktet til \u00e5 sikre at v\u00e5re barn og elever f\u00e5r en trygg og god digital oppvekst. Bergen kommune ser frem til \u00e5 fortsette arbeidet med \u00e5 utvikle en barnehage og skole som er rustet til \u00e5 m\u00f8te utfordringene og mulighetene digital teknologi bringer med seg. Bergen kommune st\u00f8tter ogs\u00e5 anbefalingene: \u2022 Plattformene b\u00f8r sette grunninnstillinger p\u00e5 det h\u00f8yeste trygghetsniv\u00e5et, og innstillinger for foreldrekontroll b\u00f8r v\u00e6re lett tilgjengelige og enkle \u00e5 forst\u00e5. \u2022 Utvalget st\u00f8tter regjeringens arbeid med \u00e5 utrede hvordan man kan sikre trygg og reell aldersverifisering p\u00e5 plattformene. I dette arbeidet er det sentralt \u00e5 sikre at barn og unges rettigheter ivaretas. Rettighetene til personvern, deltagelse, og beskyttelse m\u00e5 balansere \u2022 V\u00e6r opptatt av elevens ergonomi ved bruk av digitale enheter og verkt\u00f8y, for eksempel sittestilling, skjermst\u00f8rrelse og tilgang p\u00e5 tastatur og mus. \u2022 Staten b\u00f8r vurdere om dagens niv\u00e5 p\u00e5 det totale tilskuddet til l\u00e6remidler i skolen, er tilstrekkelig til \u00e5 gi elevene et variert tilbud og l\u00e6reren reell metodefrihet til \u00e5 velge mellom analoge og digitale l\u00e6remidler. \u2022 Det b\u00f8r utarbeides et rammeverk for profesjonsfaglig digital kompetanse i barnehagen. \u2022 Norge b\u00f8r fortsette \u00e5 delta i internasjonale unders\u00f8kelser som m\u00e5ler digitale ferdigheter. \u2022 Utvalget st\u00f8tter at regjeringen vil vurdere innretningen p\u00e5 digitale ferdigheter som grunnleggende ferdighet i l\u00e6replanen, for \u00e5 tydeliggj\u00f8re hva som inng\u00e5r i den digitale kompetansen elevene skal utvikle. \u2022 Myndighetene b\u00f8r ha samstemte r\u00e5d om barn og unges skjermbruk, rettet mot ulike grupper. Utvalget st\u00f8tter arbeidet i DigiUng-samarbeidet og regjeringens satsing p\u00e5 ung.no og foreldrehverdag.no \u2022 Ha felles rutiner og strategier for \u00e5 utvikle elevenes mest grunnleggende digitale kompetanse slik at denne kommer p\u00e5 plass tidlig i skolel\u00f8pet. \u2022 Arbeid for at ansatte i barnehagene og skolene f\u00e5r styrket sin profesjonsfaglige digitale kompetanse. \u2022 Inkluder alle ansatte n\u00e5r det legges planer for digital kompetanseheving, ikke bare l\u00e6rerne. \u2022 Unng\u00e5 skjerm under m\u00e5ltider hjemme, i barnehagen, p\u00e5 skolen og i skolefritidsordningen. \u2022 Foreldresamarbeid i regi av skolen eller FAU b\u00f8r brukes til \u00e5 utarbeide felles regler for skjerm \u2022 Foreldre b\u00f8r engasjere seg i barnas digitale skolehverdag og sette seg inn i digitale skoleenheter og digitale l\u00e6ringsressurser. \u2022 Foreldre b\u00f8r engasjere seg i ungdommens digitale skolehverdag og sette seg inn i digitale skoleenheter og digitale l\u00e6ringsressurser. 4 \u2022 Foreldresamarbeid i regi av skolen eller FAU b\u00f8r brukes til \u00e5 etablere \u00abskjermvettregler\u00bb om hvordan man oppf\u00f8rer seg p\u00e5 nett Begrunnelse for framleggelse til bystyret: Byr\u00e5dets fullmakter punkt 2.10, vedtatt av Bergen bystyre 27. november 2024 i sak 462/24: 2.10.2.H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 19. november i sak 380/24 fattet f\u00f8lgende vedtak: Utvalg for barnehage, skole og idrett innstiller til bystyret som avgir h\u00f8ringssvar til \u00abH\u00f8ring NOU 2024: 20 Det digitale (i) livet. Balansert oppvekst i skjermens tid (Skjermbrukutvalget)\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til NOU 2024: 20 Det digitale (i) livet. Balansert oppvekst i skjermens tid (Skjermbrukutvalget) slik den fremkommer av byr\u00e5dets forslag. Dato: 10. desember 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: - H\u00f8ringsbrev - NOU 2024 20 KD 5 "
}