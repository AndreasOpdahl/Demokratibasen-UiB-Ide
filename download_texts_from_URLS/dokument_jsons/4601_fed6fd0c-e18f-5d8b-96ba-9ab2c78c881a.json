{
  "dokument_id": "fed6fd0c-e18f-5d8b-96ba-9ab2c78c881a",
  "doc_type": "case_attachment",
  "kommune": 4601,
  "tittel": "Fagnotat fra Kulturetaten datert 15.01.2025. Organisering av kommunen sitt kulturtilbud.",
  "url": "https://bergen.kommune.no/politikere-utvalg/api/fil/bk360/11872547/Fagnotat-fra-Kulturetaten-datert-15-01-2025-Organisering-av-kommunen-sitt-kulturtilbud-",
  "tekst": " Kulturetaten Til Fagnotat BNKI - stab V\u00e5r referanse: 2025/00907-4 Saksbehandler: Vincent Oduor Mrimba Fra Dato: 15. januar 2025 Kulturetaten Fagnotat fra Kulturetaten datert 15.01.2025: Organisering av kommunen sitt kulturtilbud. Hva saken gjelder: Med bakgrunn i bystyrets budsjettvedtak 17.12.2024 er det bestilt omorganisering av kulturetater i BNKI. Organisasjonsendringen skal effektivisere drift og gj\u00f8re tjenestene mer brukervennlige, gjennom nedleggelse av Kulturetaten og overf\u00f8ring av oppgaver og ressurser til Bergen Offentlige Bibliotek, samt videref\u00f8ring av Bergen kulturskole som egen enhet. Byr\u00e5det foresl\u00e5r en reduksjon i budsjettrammen til Bergen kulturskole p\u00e5 kr. 2 mill. Det er i budsjettforslaget lagt til grunn en \u00f8kning i prisene utover ordin\u00e6r inflasjonsjustering for \u00e5 unng\u00e5 redusert elevtilbud ved Bergen kulturskole. Byr\u00e5det foresl\u00e5r videre at andel gruppeundervisning ved Bergen kulturskole \u00f8kes i \u00f8konomiplanperioden. I det forest\u00e5ende arbeidet skal f\u00f8lgende overordnede hensyn v\u00e6re retningsgivende: 1. Reduserte kostnader gjennom mindre administrasjon og mer effektiv drift. 2. Parallelle etatslinjer avvikles, sammenlignbare oppgaver skal samles. 3. M\u00f8te med publikum og brukere skal utvikles, med felles grensesnitt og informasjon. 4. Vurdere om noen oppgaver kan gj\u00f8res av lokalt kulturliv. 5. Ivareta s\u00e5rbare grupper blant barn og unge og ensomme eldre. 6. Lov og avtaleverk, samt Bergen kommunes prosedyre og veileder for omstilling, skal f\u00f8lges. Ut fra dette er det bedt om f\u00f8lgende faglige vurdering fra dagens Kulturetat: \u2022 Overordnet vurdering om hvordan tilbudene burde organiseres i lys av teksten ovenfor. \u2022 R\u00e5d i utviklingen av bydekkende kontra bydelsdefinerte tilbud. \u2022 Tilbud som kan gj\u00f8res av andre. \u2022 De h\u00f8yst prioriterte tilbud de neste 3 \u00e5rene? Hvilke tilbud kan falle bort. \u2022 Vurderinger p\u00e5 ny organisasjon der administrasjon reduseres og driften effektiviseres. \u2022 Innspill p\u00e5 \u00e5 ivareta arbeidsmilj\u00f8 og kompetanse i omstillingsarbeidet. Fagetatens vurdering: Overordnet vurdering Kommunal kulturvirksomhet i lokalsamfunnet omfatter kulturetatens virksomhetsomr\u00e5der, s\u00e5 som kulturarbeidet ved de fire lokale kulturkontorene, Avdeling for bydekkende kultur tilbud, Bergen kulturskole og Avdeling for barnekultur. Bergen kulturskole har v\u00e6rt driftet som en egen resultatenhet under Kulturetaten, der administrative oppgaver innen HR og l\u00f8nn har v\u00e6r samlet i en fellesadministrasjon. Kulturetaten har per i dag ansvar for drift og utleie av kommunale kulturbygg, kurs, arrangementer, fritidsklubber, andre gruppeaktiviteter, Aktivitetskortet, veiledning av lag og organisasjoner og kommunale frivilligsentraler. Tilbudene er prim\u00e6rt til m\u00e5lgruppene barn, unge, personer med utviklingshemming, personer med psykiske helseplager og eldre. Kulturetaten er relativt ung som etat, men kulturtilbud til kommunens innbyggere har eksistert i veldig mange \u00e5r. Det har v\u00e6rt utpr\u00f8vd ulike driftsmodeller, men lokale kulturkontor har v\u00e6rt en viktig del av m\u00e5ten kultur har v\u00e6rt driftet p\u00e5. Bystyret har vedtatt at Kulturetaten skal kutte ti millioner i 2025, og det m\u00e5 forventes at det kan komme ytterligere kutt i \u00f8konomien fremover. Da er det viktig \u00e5 bygge en organisasjon som kan driftes med f\u00e6rre ansatte. Det vurderes med disse forutsetningene som hensiktsmessig \u00e5 sentralisere alle administrative oppgaver, samtidig som det er viktig \u00e5 ivareta publikums behov for lokale tilbud. Bydekkende kontra bydelsdefinerte tilbud Kulturetatens lokale aktivitetstilbud driftes i dag av kulturkontorene. Dette innbefatter fritidsklubber, tilbud til personer med utviklingshemming, personer med psykiske helseplager og eldre. Noen tilbud til personer med psykiske helseplager drives ogs\u00e5 bydekkende, det samme gjelder Aktivitetskortet, tilbud til ungdom i videreg\u00e5ende skole (VGS)-alder, Kultursommerjobb, UKM, tilbud til barn under skolealder og barnefamilier. Innbyggerne har ulike behov n\u00e5r det kommer til n\u00e6rhet til tilbud. Omr\u00e5der med mye levek\u00e5rsutfordringer trenger flere kommunale tilbud enn omr\u00e5der nesten uten levek\u00e5rsutfordringer. Alder og mobilitet p\u00e5virker ogs\u00e5 om du trenger tilbud i n\u00e6rmilj\u00f8et, eller om du kan benytte tilbud et stykke unna der du bor. Det er viktig at alle innbyggere har mulighet til \u00e5 drive med aktiviteter lokalt, noe lokale kulturbygg, bydelsbiblioteker, frivilligsentraler og skolebygg med aktivitetsvert m\u00e5 ivareta ogs\u00e5 i fortsettelsen. Kommunens kulturtilbud b\u00f8r prioriteres lokalt der det mangler tilbud fra lokalt organisasjonsliv og/eller er levek\u00e5rsutfordringer, spesielt til m\u00e5lgruppene barn og barnefamilier. Andre m\u00e5lgrupper kan i stor grad delta i bydekkende tilbud. Det kan vurderes \u00e5 legge bydekkende tilbud utenfor sentrumskjernen. Prioriteringer i ny organisasjon Kulturetaten har en rekke ulike tilbud som er utviklet over tid. Det er gjort en vurdering av hva som er Kulturetatens kjerneoppgaver, og hva som b\u00f8r administreres av andre avdelinger i kommunen, hva frivilligheten kan oppfordres til \u00e5 videref\u00f8re og hva som kan falle bort. Vurderinger p\u00e5 ny organisasjon der administrasjon reduseres og driften effektiviseres Bystyrets budsjettvedtak gir f\u00f8ringer om at ny organisering skal gi reduserte kostnader gjennom mindre administrasjon og mer effektiv drift, og at parallelle etatslinjer avvikles og sammenlignbare oppgaver skal samles. Kulturetaten vurderer det som n\u00f8dvendig \u00e5 sentralisere all administrasjon for \u00e5 klare \u00e5 m\u00f8te bystyrets krav. Selv om oppgavene skal administreres sentralt, skal aktivitetstilbud utf\u00f8res lokalt. Dette krever gode strukturer for samarbeid mellom bydelsbibliotek, frivilligsentraler, betjente kulturbygg og administrasjonen. Fagetatens anbefalinger Bergen kulturskole egen enhet Kulturskolen skilles ut som egen enhet og ivaretar selv alle administrative oppgaver. I forbindelse med opprettelsen av en fellesadministrasjon for hele Kulturetaten i 2022 avga kulturskolen 3 \u00e5rsverk til fellesadministrasjonen. For at Bergen kulturskole skal fungere som egen enhet er det avgj\u00f8rende at disse tre \u00e5rsverkene tilbakef\u00f8res. Kulturskolens ledelse opererer i dag med 1,33 \u00e5rsverk mindre enn i 2023. Dette p\u00e5 grunn av ansettelsesstoppen i 2024. Ledergruppen er i l\u00f8pet av 2024 redusert fra 7 til 5 personer. Dette er en stor belastning p\u00e5 ledelsen, og m\u00e5 tas med i beregningen n\u00e5r administrasjon og ledelse skal dimensjoneres for \u00e5 v\u00e6re egen enhet. Kulturskolen har en stab p\u00e5 ca. 130 personer i dag, hvorav ca. 120 er l\u00e6rere i ulike stillingsst\u00f8rrelser og som jobber spredt p\u00e5 45 ulike undervisningssteder. De utf\u00f8rer i all hovedsak arbeidet sitt p\u00e5 kveld, og det store flertallet er frilanskunstnere ved siden av sin stilling i Kulturskolen. Dette gj\u00f8r kulturskoledriften sv\u00e6rt komplisert og skiller den fra de fleste andre enheter i kommunen. Pt. best\u00e5r ledergruppen av rektor og fem avdelingsledere. Avdelingslederne har personalansvar og -oppf\u00f8lging av ca. 20 personer hver, samt ansvar for faglig utvikling og arbeidsmilj\u00f8 p\u00e5 sine avdelinger, i tillegg er lederne ansvarlige for elevopptak og en rekke andre oppgaver. For \u00e5 sikre en forsvarlig drift av skolen, og en god oppf\u00f8lging av skolens l\u00e6rerstab, er det helt avgj\u00f8rende at disse lederne har tilstrekkelig lederst\u00f8tte i en solid administrasjon. Det beh\u00f8ves minimum en 100% stilling som HR-r\u00e5dgiver i Kulturskolen n\u00e5r vi mister etatsniv\u00e5et. R\u00e5dgiverens assistanse i personalsaker, tolkning av lover og regelverk etc. er en helt n\u00f8dvendig st\u00f8ttefunksjon som har v\u00e6rt dekket av hhv. administrasjonsleder og personalr\u00e5dgiver p\u00e5 etatsniv\u00e5. F\u00f8r Kulturskolen gikk inn i fellesadministrasjonen til Kulturetaten var det en kritisk situasjon p\u00e5 omr\u00e5det l\u00f8nn. Kun \u00e9n person hadde alt ansvaret for at l\u00f8nn ble utbetalt korrekt til 140 ansatte, uten noen andre i administrasjonen til \u00e5 overta ved sykdom eller lignende. Dette var en uholdbar situasjon som l\u00f8ste seg ved at kulturskolens l\u00f8nnsmedarbeider ble inkludert i et st\u00f8rre fagteam for l\u00f8nn i etaten. Dette kan ikke falle bort n\u00e5r kulturskolen blir egen enhet. Det beh\u00f8ves minimum en l\u00f8nnsmedarbeider i 50% i tillegg til den 100%-stillingen som returnerer fra fellesadministrasjonen til kulturskolen. Kulturskolen har et inntektskrav p\u00e5 25%. Det vil si at inntektene fra elevene utgj\u00f8r en fjerdedel av skolens bruttobudsjett. For \u00e5 opprettholde denne elevmassen er det avgj\u00f8rende at v\u00e5r tjeneste synes i samfunnet. Dette har blitt en stadig viktigere og mer krevende oppgave. Som del av Kulturetaten var v\u00e5r ene medarbeider som jobber med markedsf\u00f8ring og synlighet del av et sterkt team p\u00e5 omr\u00e5det markedsf\u00f8ring og kommunikasjon, og etter hvert ogs\u00e5 p\u00e5 omr\u00e5det personvern og IT som p\u00e5 kort tid har vokst seg til et eget fagfelt ved innf\u00f8ring av Personvernforordningen i norsk lov. Det beh\u00f8ves en \u00f8ket ressurs til arbeidet med markedsf\u00f8ring, kommunikasjon, IT og personvern n\u00e5r kulturskolen skal st\u00e5 alene som enhet uten st\u00f8tte i etatsniv\u00e5et. Ressursen b\u00f8r ha minimum 50% stilling. Oppsummert: I tillegg til de 3 \u00e5rsverkene som tilbakef\u00f8res til Kulturskolen, trenger den nye enheten minimum 1 \u00e5rsverk HR-r\u00e5dgiver, 0,5 \u00e5rsverk l\u00f8nnsmedarbeider og 0,5 \u00e5rsverk markedsf\u00f8ring/kommunikasjon/IT. Overta tilbud drevet av Kulturetaten Kulturskolen kan om n\u00f8dvendig overta undervisningsoppgaver som tidligere er driftet av Kulturetaten. Kulturskolen er organisert som en betalt aktivitet det en betydelig del av skolens budsjett (25%) er finansiert av elevenes innbetalte kontingent/elevbetaling. Dersom tilbud fra Kulturetaten skal overf\u00f8res til kulturskolen m\u00e5 det b\u00e5de f\u00f8lge med operative ressurser (undervisere/instrukt\u00f8rer), samt administrative- og ledelsesressurser som skal til for \u00e5 f\u00f8lge opp nye ansatte og nye elevgrupper. Det vil ogs\u00e5 m\u00e5tte vurderes om disse tilbudene skal inn i kulturskolens system med \u00e5rlig p\u00e5melding og betaling, eller om disse tilbudene skal fortsette i den form og finansiering de har i dag. Det vil ogs\u00e5 kunne tenkes noen utfordringer knyttet til at underviserne i Kulturskolen arbeider innenfor et l\u00e6rer\u00e5rsverk (fordelt p\u00e5 undervisning/arbeidsplanfestet tid/ikke arbeidsplanfestet tid) og at klubbledere/instrukt\u00f8rer som i dag jobber i Kulturetaten har en annen ansettelsesform. Kulturskolens prim\u00e6re m\u00e5lgruppe er skoleelever, med \u00f8vre aldergrense 20 \u00e5r. N\u00e5r det gjelder undervisningstilbud til personer med utviklingshemming har kulturskolen gjort noen unntak, da elevene der ikke n\u00f8dvendigvis er vokst ifra tilbudet n\u00e5r de n\u00e5r den generelle 20 \u00e5rsgrensen. Det vil v\u00e6re mulig \u00e5 innlemme tilbud til voksne personer med utviklingshemming i Bergen kulturskoles drift. Vurdering av budsjettvedtakets etterlysning av mer gruppeundervisning Bergen kulturskole har 3500 ordin\u00e6re elevplasser. Av disse er allerede ca. 1/3 i undervisning som skjer i gruppe (dans, teater, visuell kunst, etc.). Dersom kulturskolen, for \u00e5 n\u00e5 ut til flere og \u00f8ke inntjening, skulle utvide gruppeundervisningen utover dette, kan det skje p\u00e5 to m\u00e5ter: 1) At elever med individuell undervisningstime samles i grupper og f\u00e5r undervisning sammen, eller 2) at de fagene som allerede driver gruppeundervisning \u00f8kes opp med ressurser p\u00e5 bekostning av ressurser til individuell undervisning. Ad 1): I noen fag vil det v\u00e6re slik at det \u00e5 samle elever som i dag mottar individuell undervisning til gruppeundervisning vil v\u00e6re pedagogisk gunstig. I enkelte fag, og s\u00e6rlig for yngre elever, vil det \u00e5 samle elevene v\u00e6re gunstig for elevenes l\u00e6ring. P\u00e5 de omr\u00e5dene der det er pedagogisk p\u00e5krevd vil kulturskolen utforske potensialet for mer gruppeundervisning. Utfordringer knyttet til gruppeundervisning vs. individuell undervisning. \u2022 Ikke alle instrumenter egner seg for gruppeundervisning. Den st\u00f8rste ettersp\u00f8rselen og de lengste ventelistene finner vi p\u00e5 piano, som er lite egnet til gruppeundervisning. \u2022 Fare for at betalingsviljen vil v\u00e6re annerledes hos elevenes foresatte ved konvertering av deres individuelle plass (som koster opp mot kr. 7000 pr. \u00e5r) til en plass i en gruppe. Det vil kunne oppleves som om de f\u00e5r mindre for den samme kostnaden, som vil kunne f\u00f8re til oppsigelser av elevplasser og overgang til private kulturskoler for elevene. \u2022 I en st\u00f8rre gruppe med elever vil den mest avanserte kunne oppleve lav progresjon og velge \u00e5 slutte av den grunn, mens den svakeste eleven ikke f\u00f8ler seg flink nok i gruppen med de som er kommet lenger, og velger \u00e5 slutte av den grunn. \u2022 Lokalitetene som Kulturskolen disponerer i dag, er tilpasset den undervisningen vi har p\u00e5 det n\u00e5v\u00e6rende tidspunkt. St\u00f8rre bruk av grupper vil kreve andre lokaler, som i f\u00f8rste omgang trolig m\u00e5 leies og p\u00e5f\u00f8re kulturskolen ekstra utgifter. \u2022 I de tilfellene der det vil fungere pedagogisk \u00e5 samle til grupper, vil det f\u00f8re til betraktelig \u00f8kt arbeidsmengde for l\u00e6reren. Belastningen vil bli h\u00f8yere p\u00e5 den enkelte l\u00e6rer, og kvaliteten p\u00e5 undervisningen vil kunne lide for den enkelte elev. Ad 2): I de fagene der Kulturskolen allerede driver gruppeundervisning er det gode muligheter for \u00e5 \u00f8ke opp kapasiteten. For eksempel er ettersp\u00f8rselen innen visuell kunst stor. Dette fordrer imidlertid \u00f8kte ressurser til l\u00e6rerstillinger. Omdisponering av eksisterende ressurser skjer i dag hovedsakelig i forbindelse med naturlig avgang, da l\u00e6rerne i kulturskolen er eksperter p\u00e5 sitt fag og ikke lar seg flytte fra ett fagfelt til et annet. Fordeling av kulturskoletilbud i bydelene Kulturskolen \u00f8nsker \u00e5 v\u00e6re godt representert i alle bydelene. Skolen finansieres av skattepenger fra alle bydeler og b\u00f8r derfor ideelt sett har representasjon i alle bydeler. Kulturskolen har med begrensede midler fra omr\u00e5desatsingen fors\u00f8kt \u00e5 bygge opp nye tilbud i levek\u00e5rsutsatte omr\u00e5der der det er f\u00e5 tilbud. Fors\u00f8k i Arna og Olsvik de seneste \u00e5rene har dessverre ikke fungert etter intensjonen. Det har vist seg \u00e5 v\u00e6re et krevende arbeid, med pr\u00f8ving og feiling for \u00e5 bygge opp tilbud p\u00e5 denne m\u00e5ten. For \u00e5 skape nye tilbud m\u00e5 man v\u00e6re jevnlig til stede i bydelene, kjenne hva som r\u00f8rer seg og bygge m\u00f8ysommelig opp nye tilbud. Dagens organisering og stadig \u00f8kende krav og forventninger gj\u00f8r at dette har v\u00e6rt utfordrende. Kulturskolen har kun hatt ressurser til \u00e5 gj\u00f8re fors\u00f8k hvor enkelt-l\u00e6rere har gjennomf\u00f8rt piloter i bydeler med lite deltakelse. En stor utfordring med lik tilstedev\u00e6relse i alle bydeler er l\u00e6rernes arbeidsmilj\u00f8 og opplevelse av ensomhet i arbeidet. V\u00e5re 120 l\u00e6rere jobber p\u00e5 45 ulike plasser og mange av dem mangler allerede kolleger rundt seg der de er. Intensjonen for 2025 og fremover, er \u00e5 sette sammen sm\u00e5 lag av l\u00e6rere, og bygge sm\u00e5 Kulturskole- sentre i bydeler med lav deltakelse. Dette vil imidlertid kreve ressurser, b\u00e5de til undervisningspersonell og i ledelsen som skal bygge og administrere slike nysatsinger. For \u00e5 \u00f8ke tilstedev\u00e6relse i alle bydeler, vil det v\u00e6re relevant \u00e5 se til kulturskolen i Trondheim. Der har Kulturskolen et tett samarbeid med skoleetaten og bruker grunnskolene som bro til bydeler med lav deltakelse. Prosjektet \u00abKulturdag i skolen\u00bb har v\u00e6rt en suksess. Kulturskolel\u00e6rere integreres i de praktisk-estetiske fagene i skolens kjernetid. Effekten for \u00e5 spre kulturskoletilbudet i bydeler med lav deltakelse har v\u00e6rt meget godt. I Trondheim startet man dette fors\u00f8ket p\u00e5 en h\u00e5ndfull skoler i levek\u00e5rsutsatte bydeler for f\u00e5 \u00e5r siden, og i dag er 20 skoler med i ordningen. Modellen er grundig utpr\u00f8vd i trondheimsskolen og ville v\u00e6re den mest effektive veien til bredere deltakelse og bedre distribusjon av kulturskoletilbudet i alle bydelene. Oppbygging av ny organisasjon for Kulturetaten og Bergen Offentlige Bibliotek For Kulturetaten og Bergen Offentlige Bibliotek samles all administrasjon i en sentralisert organisasjon. Tilbudene skal fremdeles drives lokalt, og det b\u00f8r etterstrebes \u00e5 gi innbyggerne tilgang til lokale m\u00f8teplasser. Budsjettvedtakets f\u00f8ringer, om at parallelle etatslinjer skal avvikles og sammenlignbare oppgaver skal samles, b\u00f8r utnyttes i denne sammenhengen. Lokale kulturbygg, bydelsbiblioteker, frivilligsentraler og skolebygg med aktivitetsvert kan alle ivareta behov for lokale m\u00f8teplasser i n\u00e6rmilj\u00f8et. Den nye organisasjonen b\u00f8r bygges ut fra hvor mange ansatte som jobber i m\u00f8te med innbyggerne (eksempelvis klubbledere og aktivitetsverter), samt hvilke kulturprogram og arrangementer som skal videref\u00f8res. Sm\u00e5 stillinger er minst like krevende \u00e5 administrere som fulle stillinger. Det b\u00f8r settes en fornuftig grense for hvor mange personer en leder kan ha personalansvar for. Stillinger med lignende arbeidsoppgaver b\u00f8r samles i team, slik at det kan bygges gode fagmilj\u00f8 og at ansatte enkelt kan st\u00f8tte hverandre ved frav\u00e6r og i faglige utfordringer. For \u00e5 ivareta helhetlig drift er det ogs\u00e5 viktig \u00e5 opprette formelle team som jobber p\u00e5 tvers. For \u00e5 unng\u00e5 bydelsvise forskjeller, b\u00f8r de ulike fagomr\u00e5dene administreres sentralt, men utf\u00f8res lokalt. Klubbledere b\u00f8r ha definert planleggingstid p\u00e5 arbeidsstedet til n\u00e6rmeste leder. Udefinert planleggingstid i klubblederstillinger b\u00f8r avvikles. Det anbefales \u00e5 vurdere en standardisering av likelydende tilbud. Eksempelvis at en ungdomsklubb som utgangspunkt har en fastsatt ramme for hvor lenge den er \u00e5pen, hvor mange dager i uken, hvor mange ansatte skal det v\u00e6re til stede pr. x antall tjenestemottakere, hvilken stillingskode de ansatte skal ha og hvilke arbeidsoppgaver faller inn under stillingskoden (stillingsbeskrivelse). Dette muliggj\u00f8r flytting av ansatte ved behov p\u00e5 tvers av klubber og bydeler. I ny, felles organisering med biblioteket, anbefales det \u00e5 samle sammenlignbare oppgaver innen en rekke felt, der en bruker styrker og beste praksis fra organisasjonene som sl\u00e5s sammen. Kulturformidling og forestillinger til sm\u00e5 barn og barnefamilier b\u00f8r sees p\u00e5 i sammenheng for \u00e5 gi innbyggerne god og tiln\u00e6rmet lik tilgang til tilbud. Det b\u00f8r lages en felles strategi for hvilke prosjekter det skal s\u00f8kes midler til. For spesielt ungdomstilbud vil det v\u00e6re hensiktsmessig \u00e5 samarbeide med andre byr\u00e5dsavdelinger for \u00e5 avdekke hvilke behov som finnes for hvem og hvor. Det b\u00f8r lages et team som jobber med prosjekter for \u00e5 bygge kompetanse p\u00e5 s\u00f8knadsskriving, prosjektoppf\u00f8lging og rapportering. Kulturetaten og biblioteket har begge omfattende erfaring med \u00e5 lage enkeltst\u00e5ende arrangementer. Det b\u00f8r lages en overordnet plan for hvilke arrangementer som skal avvikles, med en felles plan og metode. Arrangementer avvikles ofte i samarbeid, og det b\u00f8r opprettes team p\u00e5 tvers for \u00e5 ivareta samarbeidet p\u00e5 en god m\u00e5te. I tillegg til enkeltst\u00e5ende arrangementer, har begge organisasjoner arrangementsrekker i programmer. Disse b\u00f8r samles i et team for \u00e5 ivareta kunnskapsdeling om innkj\u00f8psreglement og metode for innhenting av tilbud fra eksterne tilbydere som eksempelvis lokale kunstnere. Her er det ogs\u00e5 felles problemstillinger med Aktivitetskortet, Den kulturelle skolesekken og Den kulturelle spaserstokken, som b\u00f8r vurderes samorganisert p\u00e5 dette niv\u00e5et. Tilbud som kan drives av andre eller bortfalle: \u2022 Undervisningstilbud med p\u00e5melding og egenandel kan utf\u00f8res av andre: o Undervisningstilbud til barn og unge kan driftes av Bergen Kulturskole. o Undervisningstilbud til personer med psykiske helseplager kan utf\u00f8res av private eller organisasjoner. Det b\u00f8r ogs\u00e5 sees helhetlig p\u00e5 hvilke tilbud m\u00e5lgruppen f\u00e5r fra Bergen kommune og lokalt organisasjonsliv. o Undervisningstilbud til personer med utviklingshemming b\u00f8r prioriteres videref\u00f8rt, da dette er en m\u00e5lgruppe som ikke mottar lignende tilbud andre steder. Det anbefales at kulturskolen driver tilbud til alle aldersgrupper med psykisk utviklingshemming. o Undervisningstilbud til eldre kan utf\u00f8res av private eller organisasjoner. Det b\u00f8r ogs\u00e5 sees helhetlig p\u00e5 hvilke tilbud m\u00e5lgruppen f\u00e5r fra Bergen kommune og lokalt organisasjonsliv. \u2022 Kulturdager kan videref\u00f8res av frivilligheten i n\u00e6rmilj\u00f8 og bydel. \u2022 Kulturpriser kan forvaltes av Amat\u00f8rkulturr\u00e5det i samr\u00e5d med lokale kulturr\u00e5d. \u2022 Juniorklubber som ikke holder til i levek\u00e5rsutsatte omr\u00e5der kan driftes av lokale FAU eller andre n\u00e6rmilj\u00f8organisasjoner. \u2022 Ungdomsklubben Zinken UNG er et viktig tilbud som b\u00f8r videref\u00f8res, men siden tilbudet holder til i en idrettshall b\u00f8r det vurderes flyttet til Etat for idrett eller lokale idrettslag. \u2022 Den kulturelle lykkepillen innbefatter kj\u00f8p av tjenester fra kunstnere for \u00e5 styrke tilbudet i lokale aktivitetshus for personer med psykiske helseplager. Det anbefales at Etat for psykisk helse og rustjenester overtar ansvaret for innhold i egne aktivitetshus. \u2022 Barnas kulturhus som eget bygg foresl\u00e5s avviklet, tilbud driftes videre i andre kulturbygg og bydelsbibliotek. \u2022 Infoposten er et magasin for personer med utviklingshemming, der alle aktivitetstilbud til m\u00e5lgruppen informeres om. Infoposten anbefales flyttet til Etat for tjenester til utviklingshemmede. \u2022 Veiledning av lag og organisasjoner har v\u00e6rt en viktig del av kulturkontorenes oppgave. I ny organisasjon anbefales det at disse oppgavene ivaretas av Amat\u00f8rkulturr\u00e5det, Innbyggerservice, bydelsbibliotek, betjente kulturbygg og Frivilligsentraler. \u2022 Vurdere om drift av en del kommunale kulturbygg kan ivaretas av dagens leietakere. H\u00f8yest prioriterte tilbud \u2022 Kommunale kulturbygg er viktige for levende lokalmilj\u00f8 og hele Bergens kulturliv. \u2022 Fritidsklubber til barn og unge fungerer som trygge m\u00f8teplasser med gode voksenroller og er s\u00e6rlig viktige for s\u00e5rbare barn og unge. \u2022 Aktivitetskortet er et av de utjevnende tiltakene som i et mangfoldsperspektiv har v\u00e6rt viktig for \u00e5 sikre \u00f8kt deltakelse fra flere innbyggere. M\u00e5let er at barn og unge i alderen 0-17 \u00e5r i lavinntektsfamilier skal kunne ta del i et variert spekter av interessante og aktuelle aktivitets- og kulturtilbud p\u00e5 lik linje med andre i samme aldersgruppe. Kortet skal forhindre inntektsbasert utestengelse fra viktige lokale arenaer og slik fremme integrering og deltakelse i et lengre perspektiv. Det er spesielt viktig for fattigdomsutsatte barn og unge. \u2022 Forestillinger til sm\u00e5 barn, eksempelvis Barnel\u00f8rdag, er et viktig tiltak for \u00e5 \u00f8ke deltakelsen til de som i liten grad er kulturbrukere. \u2022 UngKulturM\u00f8tes er en av landets st\u00f8rste offentlige satsinger p\u00e5 ungdomskultur. UKM er en m\u00f8teplass for alle kulturuttrykk, hvor egenaktivitet og mestring st\u00e5r i sentrum, og hvor ungdom selv er aktive i alle prosesser. \u2022 Personer med utviklingshemming trenger gode kulturtilbud p\u00e5 lik linje med \u00f8vrig befolkning. Det er utfordrende for sv\u00e6rt mange i m\u00e5lgruppen \u00e5 delta i tilbud som ikke er spesielt tilrettelagt. Kulturetaten driver i dag mange gode tilbud som er sv\u00e6rt viktige identitetsmark\u00f8rer for deltakerne. Tilbudene og H\u00f8stfestivalen anbefales videref\u00f8rt, men kan administreres av kulturskolen. \u2022 Drop in-musikktilbud til personer med psykiske helseplager (MOT82 og Linken musikkverksted) er viktige mestringsarenarer for personer som har v\u00e6rt i behandling, eller som st\u00e5r i fare for \u00e5 trenge helsehjelp for sin psykiske uhelse. Tilbudene n\u00e5r mange, og er i mange tilfeller viktige for \u00e5 kunne skape en \u201cfrisk\u201d identitet. \u2022 P\u00f8belscenen er en scene som er \u00e5pen for ulike kulturuttrykk, og brukes prim\u00e6rt av musikere. Tilbudet er tilrettelagt for personer med psykiske helseplager og er viktig for \u00e5 ha m\u00e5l \u00e5 jobbe mot i musikkverkstedene. \u2022 Tidsskriftet Kraftverk er et unikt tilbud der personer som selv definerer seg med psykiske helseplager, kan sende inn tekster til tidsskriftet. Alle som sender inn en tekst f\u00e5r en tilbakemelding p\u00e5 teksten sin, slik at tilbudet n\u00e5r langt utenfor de som f\u00e5r publisert tekster i utgavene som publiseres. \u2022 Det er viktig at Bergen kommune har et kulturtilbud til ungdom i VGS-alder, spesielt etter at Spillhuset ble lagt ned. Tilbudet kan gjerne drives i samarbeid med Utekontakten og biblioteket. \u2022 Frivilligsentraler er mangfoldige m\u00f8teplasser. De er bygget p\u00e5 frivillighets premisser og lokale \u00f8nsker, ivaretatt av ansatte i samhandling med frivillige, lag og foreninger, n\u00e6ring og kommune. Ut av 16 frivilligsentraler i Bergen, 3 er kommunal. \u2022 Kultursommerjobb gir jobbmulighet til s\u00e5rbare ungdommer. Anbefalinger til ny organisasjon Administrering av kulturbygg Drift og utleie av kulturbygg (eksempelvis kulturhus, bydelshus, \u00f8vingslokaler og \u00f8vrige kulturlokaler) administreres sentralt, men utf\u00f8res lokalt. Saksbehandlingen gjennom Aktivkommune sikrer likebehandling og transparent tildeling av frivillighetens viktigste ressurs. Den ivaretar risikovurderinger, branninstrukser og \u00f8vrige HMS tiltak og fordeles etter gjeldene politiske planer for v\u00e5rt arbeid. Det anbefales \u00e5 \u2022 opprette et bydekkende team som saksbehandler s\u00f8knader i alle kommunale kulturbygg \u2022 utlevere n\u00f8kler p\u00e5 betjente kulturbygg, frivilligsentraler og bydelsbibliotek I flere omr\u00e5der ligger kulturhus og bydelsbibliotek i samme bygg eller i umiddelbar n\u00e6rhet til hverandre. I ny organisasjon b\u00f8r det gj\u00f8res en vurdering av om parallell organisering kan avvikles for \u00e5 f\u00e5 en ytterligere effektiv drift. Betjente kulturhus har i dag ulike driftsmodeller. Det m\u00e5 gj\u00f8res en vurdering av hva som er den beste m\u00e5te \u00e5 drifte et kulturbygg p\u00e5 og hvilke ressurser/ personell som er n\u00f8dvendig \u00e5 ha, med tanke p\u00e5 blant annet kulturhusverter og teknikere. Aktivitetstilbud Tilbud administreres sentralt, men utf\u00f8res lokalt. Administrasjon av hel\u00e5rstilbud som fritidsklubber og lignende, samles i et team. Det m\u00e5 gj\u00f8res en avveining av hvilke arrangementer som skal driftes i ny organisasjon. Det anbefales \u00e5 danne team som har ansvar for \u2022 Enkeltst\u00e5ende eller tidsavgrensede arrangementer som eksempelvis UKM, PRIDE og Kultursommerjobb \u2022 Programmer som formidlings- og forestillingsrekker \u2022 Den kulturelle skolesekken \u2022 Den kulturelle spaserstokken \u2022 Aktivitetskortet Frivillighet Frivilligsentralene er sv\u00e6rt viktige m\u00f8teplasser, spesielt for s\u00e5rbare eldre. De er ogs\u00e5 en god arena for r\u00e5dgivning til lokalt organisasjonsliv. I Bergen kommune er tre frivilligsentraler kommunale, men flertallet er privat organisert. Etat for hjemmebaserte tjenester har egne frivillighetskoordinatorer og et stort fokus p\u00e5 frivillighet. Alt frivillighetsarbeid b\u00f8r sees i sammenheng i ny organisasjon, for \u00e5 s\u00f8rge for effektiv drift med gode tilbud til innbyggerne. Markedsf\u00f8ring, HR/l\u00f8nn og \u00f8konomi Administrative oppgaver som gir tjenester til den \u00f8vrige organisasjonen b\u00f8r administreres felles. Markedsf\u00f8ring I dag er det et delvis fragmentert fokus p\u00e5 kommunikasjonsarbeidet i etaten. Vi har et team som skal jobbe for at kommunikasjonsarbeidet v\u00e5rt str\u00f8mlinjeformes, samtidig som de skulle sette seg inn i politiske saker og planarbeid p\u00e5 vegne av etaten. For at driften skal kunne effektiviseres, ha felles grensesnitt og samordnet informasjonsstr\u00f8m m\u00e5 det etableres en felles kommunikasjonsflyt og en overordnet kommunikasjonsstrategi. Deretter m\u00e5 det etableres individuelle planer for hvert \u00abfelt\u00bb. Det blir viktig \u00e5 ha nok og rett kompetanse. M\u00f8tet med publikum m\u00e5 utvikles med tydelige rammer for informasjonsarbeidet. Innholdsproduksjon m\u00e5 \u00f8kes for bedre synliggj\u00f8ring av tilbudene for publikum. Mer m\u00e5lrettet markedsf\u00f8ring og aktivt arbeid opp mot media er \u00f8nskelig. Felles plattformer for kultur og bibliotek b\u00f8r videreutvikles, som KulturbyBergen-prosjektet. HR/L\u00f8nn Kulturetaten uten kulturskolen, har 134 ansatte som har et fast, forpliktende arbeidsforhold til Bergen kommune. I tillegg er det rundt 50 ressurser som har rammeavtale, avtale/oppdrag eller lignende. Det er viktig \u00e5 bygge en organisasjon som gj\u00f8r l\u00f8nns- og HR-arbeid mest mulig s\u00f8ml\u00f8st. Det er behov for en n\u00f8ye gjennomgang av HRopp, arbeidssted, ansvarssted, tjenester og prosjekter. Den ansatte har rett til kun en arbeidsavtale hos Bergen kommune for ett og samme arbeidssted, men slik systemene er i dag m\u00e5 en person i flere tilfeller ha flere kontrakter for samme stillingskode i samme etat, tilknyttet ulike arbeidssted. En forenkling av dette vil v\u00e6re ressurssparende b\u00e5de for den ansatte, avdelingsledere og fellesadministrasjonen. Siden hver avdeling i etaten dekker et vidt spekter av tilbud, har vi ansatte i ulike stillingskoder med ulike arbeidstider. Dette medf\u00f8rer ulike kontrakter (dersom en ansatt jobber i ulike tilbud \u2013 eksempelvis som kulturhusvert og som klubbleder) og ulik arbeidstid. Avdelingslederne bruker i dag un\u00f8dvendig tid p\u00e5 \u00e5 organisere dette. I tillegg har avdelingslederne ansatte som bruker b\u00e5de WinTid, RS (noen f\u00e5) og digital selvbetjening, og alle systemene skal f\u00f8lges opp og vedlikeholdes. P\u00e5 denne m\u00e5ten er det vanskelig for b\u00e5de avdelingslederne og administrasjonsleder/kulturdirekt\u00f8r \u00e5 etterse at lovverket f\u00f8lges. En l\u00f8sning p\u00e5 dette er at RS (ressursstyring) tas i bruk for alle ansatte som enten er i tilbud eller jobber som kulturhusvert. RS kan benyttes av alle ansatte uavhengig av om de har 35,5 t/uke eller 37,5 t/uke. I tillegg ser vi at \u00f8kte krav til dokumentasjon og systemarbeid gir stadig flere arbeidsoppgaver. Det er behov for en overordnet og tydelig strategi p\u00e5 hva som skal rapporteres i hvilket system (eksempelvis Framsikt vs BkKvalitet). Det er ogs\u00e5 behov for \u00f8kt kompetanseheving for ansatte og ledere p\u00e5 de ulike fagsystemene vi bruke (bk360, RS, WinTid etc.). Ivaretagelse av arbeidsmilj\u00f8 og kompetanse i omstillingsarbeidet Vi m\u00e5 sette faglige vurderinger h\u00f8yt i omstillingen. Det er viktig \u00e5 bygge en organisasjon som ser fremover, og ikke fokuserer p\u00e5 fortid og tap. Det m\u00e5 v\u00e6re tydelig for alle at innbyggerne lokalt skal ivaretas. Ny organisasjon m\u00e5 bygges opp basert p\u00e5 prinsipielle og logiske avgj\u00f8relser, slik at ny organisering forh\u00e5pentligvis vil oppleves \u00abrettferdig\u00bb av b\u00e5de ansatte og innbyggere. Tydelig kommunikasjon og informasjon fra kommunaldirekt\u00f8ren blir viktig gjennom hele prosessen, og det er viktig at tillitsvalgte og vernetjenesten tas med der det er naturlig. Det er ogs\u00e5 viktig at hver enkelt ansatt som er i posisjon til \u00e5 f\u00e5 endret p\u00e5 sine arbeidsoppgaver (eller arbeidssted), f\u00e5r tilbud om samtale f\u00f8r endring trer i kraft. Det m\u00e5 skrives referat fra disse samtalene for \u00e5 unng\u00e5 at man i ettertid opplever \u00e5 ikke f\u00e5 det man f\u00f8lte man ble lovet. Det er viktig at hver ansatt f\u00f8ler de blir sett og h\u00f8rt, og at arbeidsgiver s\u00f8rger for at hver ansatt faktisk har en n\u00e6rmeste leder som er i arbeid (jfr. sykefrav\u00e6r). En slik samtale vil ogs\u00e5 kunne v\u00e6re med \u00e5 avdekke hvilke ressurser og \u00f8nsker som ligger i hver enkelt ansatt. Vi har mange dyktige og kompetente ansatte som sitter p\u00e5 uutnyttede ressurser som arbeidsgiver gjerne kan v\u00e6re med \u00e5 f\u00e5 frem i lyset. Med hilsen Kulturetaten Vincent O. Mrimba Kulturdirekt\u00f8r Klikk her for \u00e5 skrive inn tekst. Dokumentet er godkjent elektronisk. "
}