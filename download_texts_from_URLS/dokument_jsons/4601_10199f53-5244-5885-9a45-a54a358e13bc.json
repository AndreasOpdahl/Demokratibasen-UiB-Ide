{
  "dokument_id": "10199f53-5244-5885-9a45-a54a358e13bc",
  "doc_type": "case_presentation",
  "kommune": 4601,
  "tittel": "Bergen ROS 2024 \u2013 helhetlig risiko- og s\u00e5rbarhetsanalyse",
  "url": "https://bergen.kommune.no/politikere-utvalg/api/fil/bk360/10234449/Framstilling-Bergen-ROS-2024-helhetlig-risiko-og-sarbarhetsanalyse",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/26543-5 Bergen ROS 2024 \u2013 helhetlig risiko- og s\u00e5rbarhetsanalyse Hva saken gjelder: Bergen kommune plikter, i henhold til lov om kommunal beredskapsplikt, sivile beskyttelsestiltak og Sivilforsvaret (sivilbeskyttelsesloven) og forskrift om kommunal beredskapsplikt, \u00e5 ha en helhetlig risiko- og s\u00e5rbarhetsanalyse (helhetlig ROS) som er forankret i bystyret. Denne saken legger fram Bergen ROS 2024 \u2013 helhetlig risiko- og s\u00e5rbarhetsanalyse til orientering i Bergen bystyre. Den erstatter Bergen ROS 2020, Bergen en trygg by for framtiden som ble lagt fram for bystyret i m\u00f8te 12.11.2020 i sak 343/20 Bergen ROS 2020. Rapport fra arbeidet med revisjon av helhetlig risiko- og s\u00e5rbarhetsanalyse for Bergen. Bergen ROS 2024 \u2013 helhetlig risiko- og s\u00e5rbarhetsanalyse Form\u00e5let med en helhetlig ROS er \u00e5 f\u00e5 oversikt over mulig u\u00f8nskede hendelser som kan ramme bysamfunnet. Analysen er gjennomf\u00f8rt p\u00e5 overordnet og sektorovergripende niv\u00e5, og handler om hendelser som kan - v\u00e6re komplekse og kunne gi f\u00f8lgehendelser - f\u00f8re til alvorlige konsekvenser for viktige samfunnsverdier - ha p\u00e5virkning p\u00e5 tvers av kommunens tjenester og eksterne akt\u00f8rer - utfordre kommunens kapasitet - v\u00e6re egnet til \u00e5 skape uro og frykt i befolkningen Analysen omfatter ikke \u00abhverdagshendelser\u00bb som er hendelser som i det daglige h\u00e5ndteres av n\u00f8detater, kommunale etater og lignende. Bergen ROS 2024 \u2013 helhetlig risiko- og s\u00e5rbarhetsanalyse presenterer 40 ulike tilsiktede og utilsiktede hendelser. Hvordan er analysen utarbeidet? I Bergen kommunes planstrategi for valgperioden 2019\u20132023, vedtatt i Bergen bystyre i m\u00f8te 22.09.2020 i sak 246/20, er det omtalt at revisjon av helhetlig ROS skulle startes opp i 2023 for at nytt bystyre kunne behandle analysen i 2024. Byr\u00e5det vedtok \u00e5 starte opp arbeidet med revisjon av helhetlig risiko- og s\u00e5rbarhetsanalyse i m\u00f8te 09.03.2023 sak 1071/23 Oppstart av arbeidet med revisjon av helhetlig risiko- og s\u00e5rbarhetsanalyse. Helhetlig ROS er utarbeidet i tr\u00e5d med sivilbeskyttelsesloven og forskrift om kommunal beredskapsplikt. Direktoratet for samfunnssikkerhet og beredskap sin veileder for helhetlig risiko- og s\u00e5rbarhetsanalyse er lagt til grunn for gjennomf\u00f8ringen av analysen. Fagetaten Samfunnssikkerheten hus har utf\u00f8rt analysearbeidet og har invitert relevante offentlige og private akt\u00f8rer med i arbeidet. Til sammen har 24 eksterne akt\u00f8rer deltatt i 1 arbeidet, blant annet Helse Bergen, Nasjonal kommunikasjonsmyndighet og Vest politidistrikt. For \u00e5 sikre at aktuell risiko og s\u00e5rbarhet utenfor Bergen kommunes geografiske omr\u00e5de er hensyntatt, er blant annet de helhetlige risiko- og s\u00e5rbarhetsanalyser til Ask\u00f8y, \u00d8ygarden, Alver, Fedje, Oster\u00f8y, Vaksdal, Samnanger, Kvam, Bj\u00f8rnafjorden og Austevoll tatt hensyn til i analysearbeidet og beredskapskoordinatorene i disse kommunene har ogs\u00e5 blitt involvert mens etaten har jobbet med analysen. I tillegg har Statsforvaltaren i Vestland sin FylkesROS for Vestland 2023-2026 \u2013 heilskapleg risiko- og s\u00e5rbarheitsanalyse for Vestland fylke v\u00e6rt en viktig kilde for analysearbeidet. Fagetatens vurdering og anbefaling: Bergen ROS 2024 har et dystrere bakteppe enn Bergen ROS 2020. Den sikkerhetspolitiske situasjonen i Europa og Midt\u00f8sten p\u00e5virker risikobildet for Bergen. Det er likevel viktig \u00e5 samtidig opprettholde fokuset p\u00e5 de p\u00e5g\u00e5ende klimaendringene, som er v\u00e5r tids aller st\u00f8rste trussel. Dette er en langsom, men varslet krise, hvor risikoen \u00f8ker gradvis. Klimaendringene vil kunne \u00f8ke sannsynligheten for at mange av de u\u00f8nskede hendelsene i denne rapporten skjer, og kan virke som en risikoforsterker. For alle hendelsene i Bergen ROS 2024 er konsekvensene for liv og helse, samfunnsfunksjoner, tillit til myndighetene og natur og kultur analysert. Fordi hendelsene kan ha ulike konsekvenser innenfor de ulike kategoriene, er det ogs\u00e5 gjort en skj\u00f8nnsmessig samlet risikovurdering for hver av hendelsene. Bergen ROS 2024 er en omfattende rapport. I rapporten er vurderingene for hver enkelt hendelse beskrevet. Rapporten beskriver ogs\u00e5 status for samfunnssikkerheten, form\u00e5l og f\u00f8ringer for helhetlig ROS, beskrivelse av kommunen, samt beskrivelse av metodikk og gjennomf\u00f8ring. Risikobildet som er beskrevet i Bergen ROS 2024 skal hjelpe kommunen til \u00e5 sette inn lokale tiltak for \u00e5 ivareta befolkningens sikkerhet og trygghet. Etter fagetatens vurdering er det behov for \u00e5 iverksette flere tiltak som resultat av det risikobildet vi st\u00e5r overfor. Det er fagetatens vurdering at det b\u00f8r utarbeides en sikkerhetsgradert risiko- og s\u00e5rbarhetsanalyse s\u00e5 snart som mulig. Denne b\u00f8r blant annet analysere risiko- og s\u00e5rbarhet for hendelser i \u00f8vre krisespekter, eksempelvis hvor nasjonen er i krig. Det arbeides med risiko- og s\u00e5rbarhetsanalyser av scenarier i \u00f8vre krisespekter p\u00e5 regionalt niv\u00e5, og kommunens analyse for slike scenarier b\u00f8r starte s\u00e5 snart disse foreligger. Fagetaten anbefaler at funnene i Bergen ROS 2024 legges til grunn for kommunens samlede samfunnssikkerhets- og beredskapsarbeid, samt at analysen f\u00f8lges opp i tr\u00e5d med kravene i lov og forskrift. \u00d8konomiske konsekvenser: Saken har ingen \u00f8konomiske konsekvenser. Byr\u00e5dets vurdering og anbefaling/konklusjon: De siste \u00e5rene har flere alvorlige hendelser understreket behovet for \u00e5 prioritere sikkerhet og beredskap. Koronapandemien og klimarelaterte hendelser som ras og flom, har tydeliggjort behovet for en effektiv beredskap for \u00e5 h\u00e5ndtere potensielle alvorlige hendelser. Byr\u00e5det vil derfor prioritere sikkerhet og beredskap i Bergen kommune. Dette krever en organisasjon og et apparat som er velfungerende og i stand til raskt \u00e5 mobilisere og omstille seg for \u00e5 h\u00e5ndtere slike situasjoner. Dette inkluderer gode og oppdaterte risiko- og s\u00e5rbarhetsanalyser (ROS) som identifiserer risikofaktorer og svakheter i den kommunale 2 infrastrukturen og gode planer og beredskapssystemer som sikrer robusthet og rask respons. Det er ogs\u00e5 viktig at kommunen jevnlig gjennomf\u00f8rer \u00f8velser for \u00e5 teste og styrke beredskapen. Bergen ROS 2024 \u2013 helhetlig risiko- og s\u00e5rbarhetsanalyse skal f\u00f8lges opp i tr\u00e5d med kravene i lov og forskrift. Ett av kravene er at det skal utarbeides en plan for oppf\u00f8lging. Byr\u00e5det vil starte opp dette arbeidet som en oppf\u00f8lging av denne saken. Byr\u00e5det anbefaler at bystyret tar Bergen ROS 2024 \u2013 helhetlig risiko- og s\u00e5rbarhetsanalyse til orientering. Begrunnelse for framleggelse til bystyret: If\u00f8lge forskrift om kommunal beredskapslikt \u00a7 2 skal den helhetlige risiko- og s\u00e5rbarhetsanalysen forankres i bystyret. Byr\u00e5det innstiller til bystyret \u00e5 fatte f\u00f8lgende vedtak: Bystyret tar Bergen ROS 2024 \u2013 helhetlig risiko- og s\u00e5rbarhetsanalyse til orientering. Dato: 7. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: - Fagnotat fra Samfunnssikkerhetens hus: Oversendelse av helhetlig risiko- og s\u00e5rbarhetsanalyse \u2013 Bergen ROS 2024 - Bergen ROS 2024 3 "
}