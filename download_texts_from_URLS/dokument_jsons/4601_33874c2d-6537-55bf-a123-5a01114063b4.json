{
  "dokument_id": "33874c2d-6537-55bf-a123-5a01114063b4",
  "doc_type": "case_presentation",
  "kommune": 4601,
  "tittel": "Ytrebygda, gnr. 119, bnr. 201, Steinsvikvegen 393. Klage over vedtak om avslag p\u00e5 s\u00f8knad om rammel\u00f8yve og dispensasjon for oppf\u00f8ring av idrettshall",
  "url": "https://bergen.kommune.no/politikere-utvalg/api/fil/bk360/10236070/Framstilling-Ytrebygda-gnr-119-bnr-201-Steinsvikvegen-393-Klage-over-vedtak-om-avslag-pa-soknad-om-rammeloyve-og-dispensasjon-for-oppforing-av-idrettshall",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/42334-5 Ytrebygda, gnr. 119, bnr. 201, Steinsvikvegen 393. Klage over vedtak om avslag p\u00e5 s\u00f8knad om rammel\u00f8yve og dispensasjon for oppf\u00f8ring av idrettshall Kva saka gjeld: Klagen fr\u00e5 Etat for utbygging gjeld vedtak datert 13.02.2024 om avslag p\u00e5 s\u00f8knad om rammel\u00f8yve og dispensasjon for oppf\u00f8ring av idrettshall. Avslagsheimlar er plan- og bygningslova \u00a7 29-2 jf. KPA 2018 \u00a7 8 (visuelle kvalitetar), gjeldande reguleringsplan \u00a7 1.1.1 om krav til detaljregulering, samt utnyttingsgrad og byggjegrense i reguleringsplanen. Ansvarleg s\u00f8kjar er Norconsult AS. Alle n\u00f8dvendige dispensasjonar er oms\u00f8kt. Eigedomen er regulert til ungdomsskule i reguleringsplan nr. 60700000 for R\u00e5dal Sentrum/Lagunen, vedtatt av Bergen bystyre den 24.06.2015. Nybygget er planlagt heilt i tomtegrensa mot kommunal eigedom gbnr. 120/118. Nybygget er 46 m langt i aust-vest retning. Overskriding av regulert byggjegrense er p\u00e5 det meste ca. 30 m. Utklipp fr\u00e5 fagnotatet nedanfor til venstre visar reguleringsplanen si byggjegrense, medan situasjonsplan til h\u00f8gre visar planlagt nybygg. Nederste bilde (p\u00e5 side 2) illustrerer nybygget sett fr\u00e5 aust. 1 Nybygget vil i f\u00f8lgje teikningane delvis bli sprengt inn i terrenget, snitteikninga under visar at det vil bli ca. 7 m h\u00f8gt over noverande terreng p\u00e5 austsida. Total byggjeh\u00f8gde er ca. 10 m. Bustadblokkene er vist til h\u00f8gre p\u00e5 teikninga under: Illustrasjonen under visar fasaden mot aust/bustadblokkene: Gatebilde under er fr\u00e5 skuleplassen og visar kollen midt p\u00e5 bildet som skal sprengjast ned. Bustadblokkene kan skimtast i bakgrunnen . Side 2 av 7 Vestland fylkeskommune har i sin uttale kravd utbetring av avk\u00f8yrsla til Steinsvikvegen. Nabomerknader: Det er framsett totalt 27 nabomerknader fr\u00e5 bebuarar i blokkene mellom skuleomr\u00e5det og Lagunen (gnr. 119, bnr. 1010). Bebuarane i blokkene Fanavegen 79 - 89 visar til sjenerande innsyn fr\u00e5 austfasaden av nybygget, st\u00f8y fr\u00e5 bane og amfi p\u00e5 kveldstid, samt tap av utsikt og sol/lys. Naboane klagar og p\u00e5 at det skal dispenserast fr\u00e5 4-m regelen mot nabogrense. Merknadene g\u00e5r og p\u00e5 at det ikkje b\u00f8r dispenserast fr\u00e5 plankrav. Ein merknad visar til at skogen med fuglesang er ein kvalitet for bustadene p\u00e5 Lagunetoppen, ein kvalitet som vil forringast ved utbygging. Klagarens merknader i samandrag: Klagaren visar til at prosjektet vil oppfylla eit sterkt behov for R\u00e5 skule, og ikkje minst eit sterkt behov for n\u00e6rmilj\u00f8et og Fana. Tiltaket vil tilf\u00f8ra skulen gode uteareal og tiltakshavar vil kompensera for tap av natur med enda betre kvalitetar p\u00e5 resterande uteareal. Byggets plassering og utforming er valt for \u00e5 gi det beste tilbodet til brukarane og for \u00e5 f\u00e5 mest mogleg ut av tomta. Klagaren meiner at vilk\u00e5ra for \u00e5 dispensera fr\u00e5 plankrav og regulert byggjegrense er oppfylt. Klagaren hevdar at tiltaket oppfyller kommunens ambisjon om arealn\u00f8ytralitet ved at asfaltflater blir erstatta med gr\u00f8ntareal. Klagaren visar til at sj\u00f8lv om idrettshallen byggjer ned delar av eksisterande gr\u00f8ntdrag, vil det framleis best\u00e5 eit samanhengjande gr\u00f8ntdrag aust og nord for nybygget. Kollen som blir nedbygd blir i f\u00f8lgje rektor ikkje brukt av elevane. Med omsyn til naboblokkene vil nybygget bli liggjande l\u00e5gare enn eksisterande tr\u00e6r p\u00e5 tomta. Ny berekning av utnyttingsgraden p\u00e5 tomta visar at BRA vil bli p\u00e5 53%, som er kun 3 % over tillaten u-grad i reguleringsplanen. Den seinare vedtekne KPA 2018 opnar dessutan for h\u00f8gare u-grad. Klagaren visar til at Fana har eit prek\u00e6rt behov for fleire idrettshallar grunna stor underdekning. Nybygget er dessutan spesialprosjektert for handicapidrett og rullestolbasket. Nybygget skal oppf\u00f8rast som passivhus. Saksopplysningane gir ingen indikasjonar p\u00e5 at nasjonale eller regionale interesser blir tilsidesett ved dispensasjon. Klagaren meiner at fordelane ved \u00e5 dispensera fr\u00e5 plankravet, byggjegrense og u-grad er klart st\u00f8rre enn ulempene. N\u00e5r det gjeld byggjegrense og u-grad visar klagaren til at uteareala ikkje f\u00e5r svekka kvalitetar, og eigedomen f\u00e5r ikkje mindre gr\u00f8ntareal enn f\u00f8r. Plassering av nybygget mogleggjer tilrettelegging for uteareal av h\u00f8g kvalitet. Klagaren meiner i motsetnad til fagetaten at tiltaket har gode visuelle kvalitetar. Bygget sitt volum m\u00e5 vurderast i h\u00f8ve til eksisterande skulebygg og bustadblokker, og ikkje bakanforliggjande einbustader. Side 3 av 7 Klagaren visar til at \u00e5 \u00abregulere for \u00e5 regulere\u00bb kostar tid og pengar. Tiltaket er eit d\u00f8me p\u00e5 ei sak som gjennom utfyllande dokumentasjon og visualisering kan l\u00f8ysast som byggjesak. Fagetatens si vurdering og tilr\u00e5ding: Fagetaten gjer merksam p\u00e5 at det er kommunen som klagar p\u00e5 kommunen. Dette er eit resultat av at ulike etatar har ulike ansvarsomr\u00e5de. I dette tilfellet vurderte Plan- og bygningsetaten at s\u00f8knaden m\u00e5tte avsl\u00e5ast som byggjesak, fordi det var behov for detaljregulering. Fagetaten visar til at planf\u00f8resegnene gir detaljerte krav om kva som skal visast i detaljreguleringa. Vidare er det mange nabomerknader i saka og tiltaket kjem i strid med regulert byggjegrense og u-grad. Fagetaten visar til at nybygget vil generera ny trafikk. Nabomerknadene som g\u00e5r p\u00e5 tap av sol, innsyn, nedbygging av skog, plassering, st\u00f8y m.m, vil kunna bli vurdert n\u00e6rare i ei detaljregulering. Eksisterande byggjegrense hindrar nedbygging av skogen og tek omsyn til naboane nedanfor skrenten. Fagetaten p\u00e5peikar at bruk utover tillaten u-grad b\u00e6r vurderast i ei detaljregulering. I og med at eigedomen grensar mot kommunen sin eigedom, trengst ikkje dispensasjon fr\u00e5 4-meters regelen mot naboblokkene. Byggjegrensa i reguleringsplanen gir bebuarane i Lagunetoppen sameige eit st\u00f8rre vern enn 4-meters regelen. Byr\u00e5det si vurdering og tilr\u00e5ding/konklusjon: Om avgjerdskompetanse i klagesaka: Tiltaket medf\u00f8rer at byggjegrensa i reguleringsplanen vert overskriden med ca. 30 meter, samt at utnyttingsgraden er noko st\u00f8rre enn den regulerte utnyttingsgraden p\u00e5 50 %. S\u00f8knaden medf\u00f8rer ei vesentleg endring av byggjegrensa i reguleringsplanen og ei mindre endring av utnyttingsgraden. Byr\u00e5det tolkar sine fullmakter slik at fullmakta ikkje omfattar \u00e5 gi dispensasjon i denne konkrete saka, jf. \u00abByr\u00e5dets generelle fulllmakter\u00bb vedtatt av Bergen bystyre den 18.12.2020, \u00a7 18 om fullmakter p\u00e5 byutviklingsfeltet. Byr\u00e5det kan avgjera klager i \u00abmindre byggesaker\u00bb i samsvar med plan og \u00abmindre tiltak p\u00e5 bebygd eiendom\u00bb. Byr\u00e5det visar vidare til \u00abReglement for Bergen bystyre og utvalgene 2023-2027\u00bb, revidert 02.11.2023. Det framg\u00e5r av reglementet pkt. 6.8.2 at UMBY fattar vedtak i f\u00f8lgjande saker: a. i alle saker etter plan- og bygningsloven som fremmes med innstilling fra byr\u00e5det, og hvor myndigheten ikke er tillagt bystyret, b. i klagesaker etter plan- og bygningsloven, jf. \u00a7 1-9, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, jf. byr\u00e5dets fullmakter \u00a7 14. Byr\u00e5det tolkar reglementet slik at dette er ei sak der UMBY som klageorgan har delegert fullmakt fr\u00e5 bystyret til \u00e5 gjera vedtak i klagesaka. Saka blir difor lagt fram for UMBY til avgjerd. Rettsleg utgangspunkt: Tiltaket krev dispensasjon fr\u00e5 plankrav, samt byggjegrense og utnyttingsgrad i gjeldande plan. F\u00f8lgjande framg\u00e5r av plan- og bygningslova \u00a7 19-2, f\u00f8rste og andre ledd: Side 4 av 7 Kommunen kan gi varig eller midlertidig dispensasjon fra bestemmelser fastsatt i eller i medhold av denne lov. Det kan settes vilk\u00e5r for dispensasjonen. Dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Det kan ikke dispenseres fra saksbehandlingsregler. Plankrav: Byr\u00e5det har vektlagt at saka synest godt opplyst og at omsyna som ligg bak eit krav om detaljregulering kan ivaretakast i byggjesaka. Byr\u00e5det visar til at tomta er regulert til offentleg form\u00e5l/ungdomsskule med m.a. eksisterande gymnastikkbygg. Tiltaket innf\u00f8rer s\u00e5leis ikkje eit nytt arealform\u00e5l. Byr\u00e5det visar og til uttale fr\u00e5 Vestland fylkeskommune som meinar at dei trafikkmessige utbetringane kan gjennomf\u00f8rast utan detaljregulering. I eit rammel\u00f8yve for tiltaket vil fagetaten kunna stilla relevante vilk\u00e5r for \u00e5 im\u00f8tekoma merknadene fr\u00e5 fylkeskommunen. Byr\u00e5det meinar at problemstillingane som blir reist av fagetaten med omsyn til tilkomst, plassering, arealbruk, terrenginngrep, parkering m.m. vil kunna takast stilling til og l\u00f8ysast i samband med utforming av rammel\u00f8yve. Utnyttingsgrad: Det g\u00e5r fram av saksopplysningane at u-graden vil bli overskriden med ca 3 %, og at u- graden vil bli under grensa p\u00e5 50 % n\u00e5r det gamle gymnastikkbygget p\u00e5 sikt blir fjerna. Fagetaten opplyser at u-graden er der for \u00e5 hindra nedbygging av skuleomr\u00e5det, og for \u00e5 sikra tilstrekkeleg mengde utomhusareal. Fagetaten har rett i at dette er eit viktig omsyn som skal vektleggjast i denne typen saker. Etter ei konkret vurdering meinar byr\u00e5det likevel at dei omsyna som ligg bak f\u00f8resegnene om u-grad ikkje blir vesentleg tilsidesett i dette tilfellet. Byr\u00e5det visar til at omr\u00e5det som blir bygd er planlagt erstatta av nye og oppgraderte uteareal. Byr\u00e5det visar og til uttalen fr\u00e5 rektor som er sitert i klagen fr\u00e5 Harris, om at det aktuelle uteomr\u00e5det s\u00f8r for trafokiosken ikkje er eit uteomr\u00e5de som til dagleg blir nytta av elevane. Regulert byggjegrense: Fagetaten p\u00e5peikar at planen si byggjegrense f\u00f8lgjer konturane av terrengformasjonen, og forst\u00e5r dette som ein intensjon om \u00e5 bevara h\u00f8gdedraget og den samanhengjande vegetasjonen i nord-s\u00f8r retning. P\u00e5 bakgrunn av opplysningane i saka finn byr\u00e5det det sannsynleggjort at intensjonen bak byggjegrensa ikkje vil bli vesentleg tilsidesett ved \u00e5 dispensera fr\u00e5 byggjegrensa i det s\u00f8raustre hj\u00f8rnet av eigedomen, jf. opplysningane fr\u00e5 rektor som er referert ovanfor. Byr\u00e5det visar til at store delar av den skogkledde kollen framleis vil best\u00e5. N\u00e5r det gjeld omsynet til naboane i blokkene aust for tiltaket, er det kommentert nedanfor. Om nabomerknader: Byr\u00e5det har innhenta soldiagram for v\u00e5rjamd\u00f8gn og midtsommar som visar at soltapet vil bli minimalt som f\u00f8lgje av tiltaket, og delvis vil soltapet bli mindre enn f\u00f8r, grunna fjerning av eksisterande vegetasjon. Norconsult har gitt tilsvar til nabomerknadene, der det framg\u00e5r at kollen i dag best\u00e5r av ein tett skog med tre som er h\u00f8gare enn det idrettshallen vil bli. S\u00e5 mykje som mogleg av skogen vil bli bevart for \u00e5 ivareta bufferen mellom skule og bustadblokker. Norconsult visar og til at utsikt og innsyn mot Fanavegen 89B vil bli minimal. P\u00e5 den aktuelle fasaden er det kun plassert to r\u00f8mningsd\u00f8rer og tre til fire vindauge for grupperom. Grupperomma vil normalt bli brukte i ordin\u00e6r skuletid. Byr\u00e5det meinar at ulempa for naboane i dette tilfellet blir minimal, og at ei eventuell ulempe ligg innanfor den normale tolegrensa i tettbygde str\u00f8k. Fagetaten kan eventuelt stilla vilk\u00e5r i rammel\u00f8yve om at ballbanen skal stengjast for bruk i visse tidsrom av d\u00f8geret. Side 5 av 7 Avstand til nabogrense: Byr\u00e5det visar til at 4-meters regelen vil bli overhalden for den private nabogrensa i s\u00f8r. Det ligg heller ikkje f\u00f8re nabomerknad fr\u00e5 denne eigedomen (gbnr. 119/23), Mot aust grensar tiltaket til kommunal eigedom mellom tiltaket og bustadblokkene (gbnr. 120/18). Visuelle kvalitetar: F\u00f8lgjande framg\u00e5r av plan- og bygningslova \u00a7 29-2: Ethvert tiltak etter kapittel 20 skal prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Ved tiltak som knytter seg til et eksisterende byggverks ytre, kan kommunen i vurderingen legge vekt p\u00e5 hensynet til viktige historiske, arkitektoniske og andre kulturelle verdier. Byr\u00e5det sluttar seg til vurderingane av det visuelle slik dei g\u00e5r fram av vedlegg til s\u00f8knaden fr\u00e5 Norconsult, datert 12.10.2023. Eksisterande skulebygg er tidstypisk for 1960-talet. Kvalitetane er fors\u00f8kt modernisert og vidaref\u00f8rt i den nye idrettshallen. Eksisterande byggs symmetri og linjer er vidaref\u00f8rt i nybygget. Inngangspartiet er prega av eit stort glasfelt for \u00e5 skapa tilknyting mellom inne- og uteomr\u00e5de. Byr\u00e5det kan ikkje p\u00e5 denne bakgrunnen slutta seg til grunngjevinga i avslagsvedtaket om at framsida av bygget, og hj\u00f8rnet mot skulegarden, verkar som skjematisk og lukka, jf. illustrasjonen nedanfor. Tiltaket m\u00e5 vurderast i h\u00f8ve til sin prim\u00e6re funksjon, som er idrettshall. Samanlikna med mange av dei eksisterande idrettshallane i Bergen er tiltaket ei visuell forbetring, slik byr\u00e5det vurderer det. Etter ei skj\u00f8nnsmessig vurdering har byr\u00e5det kome til at tiltaket tilfredsstiller lova sitt krav til utsj\u00e5nad og terrengtilpassing slik det er illustrert i s\u00f8knaden. Generelt: I dispensasjonsvurderinga har byr\u00e5det vektlagt samfunnsnytten av tiltaket, og at tiltaket vil tilf\u00f8ra bydelen og n\u00e6rmilj\u00f8et eit verdifullt offentleg tilbod i form av oppgradert bygningsmasse og uteomr\u00e5de. Eksisterande gymnastikkbygg har ein tilstand som i f\u00f8lgje saksopplysingane har medf\u00f8rt eit tidskritisk behov for fornying. Samla sett vil tiltaket bety eit positivt omr\u00e5del\u00f8ft som mest sannsynleg vil vera positivt for s\u00e6rleg barn og unges oppvekstvilk\u00e5r. Etter ei totalvurdering meinar byr\u00e5det at omsyna som ligg bak plankrav, utnyttingsgrad og byggjegrense ikkje vil bli vesentleg tilsidesett ved ein dispensasjon. Vidare vil fordelane ved ein dispensasjon klart overstiga ulempene slik byr\u00e5det vurderer det. Vilk\u00e5ra Side 6 av 7 for \u00e5 gje dispensasjon er oppfylt, og kommunen \u00abkan\u00bb etter dette gje dispensasjon, jf. pbl. \u00a7 19-2 f\u00f8rste ledd. Vedtakskompetanse: I medhald av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheita til \u00e5 behandla klagesaker etter plan- og bygningslova, med unntak av klagesaker som bystyret i plan eller vedtekt har fastsett skal behandlast av bystyret eller anna organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikkje vert tatt til f\u00f8lgje, skal saka sendast til Statsforvaltaren i Vestland for endeleg avgjerd Byr\u00e5det innstiller til utval for milj\u00f8 og byutvikling \u00e5 fatte f\u00f8lgjande vedtak: 1. Fagetaten sitt vedtak datert 13.02.2024 vert oppheva med heimel i forvaltningslova \u00a7 33, andre ledd. 2. Med heimel i plan- og bygningslova \u00a7 19-2 blir det innvilga dispensasjon fr\u00e5 reguleringsplanen sitt plankrav, regulert byggjegrense og utnyttingsgrad. 3. Med heimel i plan- og bygningslova \u00a7 20-1, jf. \u00a7 21-4, blir det gitt rammel\u00f8yve til dei oms\u00f8kte tiltaka i form av ny idrettshall m/ utomhusanlegg, riving av vaktmesterbustad og tekniske f\u00f8ringar i grunnen. 4. Det vert overlate til Plan- og bygningsetaten \u00e5 utferdiga l\u00f8yvet. 5. Klagen vert teken til f\u00f8lgje. Dato: 14. mai 2024 Christine B. Meyer Byr\u00e5dsleder Dokumentet er godkjent elektronisk. Vedlegg: 1) Fagnotat datert 14.03.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 13.02.2024 5. Klage datert 05.04.2024 6. Landskapsplan 7. Nabomerknader 8. Tilsvar til nabomerknader 9. Uttale fra Vestland fylkeskommune, vei, datert 29.11.2023 10. S\u00f8knad, dispensasjonss\u00f8knad og suppleringer 11. Tegninger 2) Solstudie f\u00f8r og etter tiltak Side 7 av 7 "
}