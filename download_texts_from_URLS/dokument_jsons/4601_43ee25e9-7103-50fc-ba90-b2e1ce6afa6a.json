{
  "dokument_id": "43ee25e9-7103-50fc-ba90-b2e1ce6afa6a",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l fra Eva Synn\u00f8ve Hagewick Steigen (A) om \u00c5pen hall-tilbud - Utvalg for barnehage, skole og idrett - Innsendt: 24.3.2025",
  "url": "https://bergen.kommune.no/politikere-utvalg/api/fil/bk360/12377768/Svar-pa-skriftlig-sporsmal-fra-Eva-Synnove-Hagewick-Steigen-A-om-Apen-hall-tilbud-Utvalg-for-barnehage-skole-og-idrett-Innsendt-24-3-2025",
  "tekst": " BNKI - stab - Seksjon for politiske saker Til Intern korrespondanse Bystyrets kontor V\u00e5r referanse: 2025/143418-3 Saksbehandler: Gerd Nilsen Fra Dato: 8. april 2025 Byr\u00e5d for n\u00e6ring, kultur og idrett Svar p\u00e5 skriftlig sp\u00f8rsm\u00e5l fra Eva Synn\u00f8ve Hagewick Steigen (A) om \u00c5pen hall-tilbud - Utvalg for barnehage, skole og idrett - Innsendt: 24.3.2025 Undertegnede har registrert at frivillige har etablert et fantastisk tilbud for ungdommer p\u00e5 kveldstid i \u00c5sane Arena. I den anledning \u00f8nsker jeg mer informasjon om f\u00f8lgende: 1. Hvilke haller i Bergen har \u00c5pen hall-tilbud p\u00e5 henholdsvis dagtid i helger for barn og kveldstid for ungdommer? 2. Hvordan organiseres disse tilbudene? 3. Hva skal til for \u00e5 utvide tilbudet til flere haller? Svar fra byr\u00e5den: 1. Det er 16 idrettshaller som har tilbud om \u00e5pen hall for barn/familier i regi av Bergen kommune. Ti ulike idrettslag tilrettelegger for tilbud i Bjarghallen, Land\u00e5shallen, Fr\u00f8yahallen, Olsvikhallen, Lone volleyballhall, Ny-Krohnborg idrettshall, Flaktveithallen, Kaland idrettshall, Vitalitetssenteret og Vikinghallen. Etat for idrett organiserer tilbud i Stemmemyren idrettshall, Laksev\u00e5ghallen, Fyllingsdalen idrettshall, Sl\u00e5tthaughallen, \u00c5stveithallen og Sandslihallen. I tillegg til det som skjer i \u00c5sane arena, er det egne ungdomstilbud p\u00e5 fredager i Ny- Krohnborghallen og Flaktveithallen som Etat for idrett st\u00f8tter opp under \u00f8konomisk. Dessuten driver Kulturetaten ungdomsklubben Zinken Ung i idrettshallen p\u00e5 Zinken Hopp. Gimle og Fyllingen Basket har ogs\u00e5 noen tilbud for ungdom p\u00e5 l\u00f8rdager i Gimlehallen og Fyllingsdalen idrettshall. 2. De ti idrettslagene som tilrettelegger for \u00e5pen hall, f\u00e5r et tilskudd (2.500 kroner pr. s\u00f8ndag) for \u00e5 stille med frivillige. Etat for idrett ansetter egne verter hvor de har ansvaret. Tilbudet starter opp i september og avsluttes i slutten av april. \u00c5pen hall er et familietilbud som er ment for barn fra fire \u00e5r og eldre, og hovedregelen er \u00e5pningstid s\u00f8ndag kl.10-13. Vikinghallen har \u00e5pent b\u00e5de l\u00f8rdag og s\u00f8ndag (kl.12-16), og Vitalitetssenteret har ogs\u00e5 \u00e5pent om l\u00f8rdagen (kl.12-15). Tilbudet kan bli avlyst ved eventuelle arrangementer i idrettshallene. P\u00e5 Ny-Krohnborg kan det v\u00e6re arrangement fredag og/eller l\u00f8rdag. Det gis 1.000 kroner per arrangement, med et tak p\u00e5 60.000 kroner til sammen for h\u00f8st- og v\u00e5rsesongen. P\u00e5 Flaktveit f\u00e5r idrettsklubben utbetalt 40.000 kroner dersom klubben har hatt \u00c5pen hall for barn/ungdom minimum 10 fredager om h\u00f8sten og 10 fredager om v\u00e5ren. Etat for idrett inng\u00e5r \u00e5rlige avtaler med idrettsklubber for slike tiltak. \u00c5pen hall i \u00c5sane arena har f\u00e5tt st\u00f8tte fra Bufdir og drives uten avtale med kommunen. 3. Anleggene er valgt ut slik at det finnes tilbud om \u00e5pen hall i alle bydeler. Noen idrettshaller har den organiserte idretten et stort behov for \u00e5 bruke i helgene \u2013 disse er derfor ikke en del av tilbudet. \u00c5 utvide tilbudet til de idrettshallene som ikke har tilbudet i dag, ville kreve \u00f8kte \u00f8konomiske rammer. Det kreves midler til b\u00e5de innkj\u00f8p og vedlikehold av utstyr, og drift av tilbudet. Tilbudene p\u00e5 Ny-Krohnborg og Flaktveit rettet s\u00e6rskilt mot ungdom, skjer i regi av idrettslagene som bruker sin tildelte treningstid til \u00e5 tilby \u00e5pne sosiale m\u00f8teplasser. Klubber som kan og vil organisere slike tilbud, henvender seg til Etat for idrett som kan inng\u00e5 avtaler om \u00f8konomisk st\u00f8tte innenfor budsjettrammene som er til r\u00e5dighet. Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}