{
  "dokument_id": "03c84d06-2982-5850-a9c3-8be46b0c984a",
  "doc_type": "case_presentation",
  "kommune": 4601,
  "tittel": "Bergenhus. Gnr 164 Bnr 728 mfl., Energiteknologibygget All\u00e9gaten. Endring av detaljregulering etter forenkla prosess",
  "url": "https://bergen.kommune.no/politikere-utvalg/api/fil/bk360/11247560/Framstilling-Bergenhus-Gnr-164-Bnr-728-mfl-Energiteknologibygget-All-gaten-Endring-av-detaljregulering-etter-forenkla-prosess",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/38843-30 Bergenhus. Gnr 164 Bnr 728 mfl., Energiteknologibygget All\u00e9gaten (arealplan-ID 64170000). Endring av detaljregulering etter forenkla prosess Kva saka gjeld: Saka gjeld endring av reguleringsplan for Bergenhus. Gnr 164 Bnr 728 mfl., Energiteknologibygget All\u00e9gaten (arealplan-ID 64170000). Figur 1 og 2: Skr\u00e5foto og oversiktskart over planomr\u00e5det. Det er Arkitektgruppen Cubus AS som har lagt fram endringsforslaget p\u00e5 vegne av FARVATN AS. Planomr\u00e5det ligg p\u00e5 den s\u00f8rlege delen av Nyg\u00e5rdsh\u00f8yden i Bergenhus bydel, og omfattar to villaer i Jahnebakken 6 og 8. Bygga som endringsforslaget gjeld var opphavleg bustadhus f\u00f8r dei blei kj\u00f8pt opp av Universitetet i Bergen (UiB). UiB har nytta bygga til midlertidig opphald for gjesteforskarar og kontor. Eigedomane blei seld i 2023, og ny eigar \u00f8nskjer \u00e5 etablere kontor i bygga. M\u00e5let med \u00e5 endre eksisterande detaljregulering er derfor \u00e5 endre bustadf\u00f8rem\u00e5l til kombinert bustad- og kontorf\u00f8rem\u00e5l. Ny eigar av eigedomane \u00f8nskjer \u00e5 etablere ein innovasjonsklynge, som \u00f2g drar veksel p\u00e5 dei eksisterande og framtidige kunnskapsmilj\u00f8a p\u00e5 Nyg\u00e5rdsh\u00f8yden. For \u00e5 kunne tiltrekke seg og legge til rette for internasjonale kunnskapsakt\u00f8rar blir det opna for ei bueining i kvart bygg, som er tenkt som bes\u00f8ksleilegheit. I tillegg til endra f\u00f8rem\u00e5l inneber endringsforslaget noko auka utnyttingsgrad (%-BRA) innafor to f\u00f8resegnsomr\u00e5de og mindre justeringar i planf\u00f8resegnene. Endringa opnar \u00f2g for etablering av ein ny forplass nord for villaene. Planendringa f\u00f8rer til noko reduksjon i parkeringsdekning og ytterlegare sikring av gr\u00f8nstruktur. I samband med endringssaka har \u00f2g ugyldige planf\u00f8resegner blitt fjerna. 1 Figur 3: Utsnitt av gjeldande plankart til venstre og forslag til planendring til h\u00f8gre. Overordna planar og f\u00f8ringar I kommuneplanens arealdel (KPA) 2018 er omr\u00e5det sett av til sentrumsform\u00e5l. Omr\u00e5det ligg i Omsynssone for kulturmilj\u00f8, helikopterst\u00f8y, luftkvalitet og konsesjonsomr\u00e5de fjernvarme. I kommunedelplan Sentrum er omr\u00e5det sett av til offentleg f\u00f8rem\u00e5l. I gjeldande reguleringsplan for Bergenhus gnr. 164 bnr. 726 mfl., Energiteknologibygget All\u00e9gaten (Arealplan-ID: 64170000) er omr\u00e5det regulert til bustad, veg og annan veggrunn \u2013 gr\u00f8ntareal. Prosess og medverknad Endringsforslaget blei sendt til aktuelle partar og mynder for uttale 08.05.2024. Det kom inn ein privat merknad og \u00e5tte uttaler fr\u00e5 offentlege mynder. Innspela gjaldt i hovudsak f\u00f8lgjande punkt: \u2022 Parkeringsdekning. \u2022 Bevaring av tre og hageanlegg. \u2022 Bevaring av kulturmilj\u00f8 og kulturminneverdi. Etter h\u00f8yringa har endringsforslaget blitt justert som f\u00f8lgje av innspela som kom inn. Endringane kan oppsummerast til f\u00f8lgjande: \u2022 Ny omsynssone og f\u00f8resegner som skal sikre eksisterande blodb\u00f8k og hageanlegg. \u2022 Nye f\u00f8resegner knytt til utforming av nye tiltak og eksisterande bygg sine fasadar. \u2022 Ny utrekning og vurdering knytt til parkeringsdekning ut fr\u00e5 KPA 2018 og redusert krav til parkeringsdekning i f\u00f8resegnene. Fagetaten si vurdering og tilr\u00e5ding: PBE har som fagetat utarbeidd eit grundig fagnotat i saka. I det f\u00f8lgjande er dei viktigaste vurderingane gjort greie for. For meir detaljerte opplysingar om PBE sine vurderingar blir det vist til fagnotatet i sin heilskap. 2 Endring av arealf\u00f8rem\u00e5l PBE viser til at bygga som endringsforslaget gjeld har blitt nytta av UiB til midlertidig opphald for gjesteforskarar og kontor fram til bygga blei seld i 2023. Bruken som endringsforslaget legg opp til er dermed ikkje heilt ulikt bruken bygga har hatt i ei \u00e5rrekkje. PBE sluttar seg derfor til forslaget til endring i f\u00f8rem\u00e5l. PBE viser til at denne konklusjonen er tatt i samr\u00e5d med Byantikvaren og Vestland fylkeskommune. PBE viser til at endring av f\u00f8rem\u00e5l krev mindre endringar knytt til eksisterande bygg og uteareal, mellom anna knytt til universell utforming. Gjeldande reguleringsplan opnar ikkje for desse n\u00f8dvendige tiltaka, mellom anna p\u00e5 grunn av omsynssona for kulturmilj\u00f8. PBE viser til at balansen mellom n\u00f8dvendige tiltak for \u00e5 etablere kontorf\u00f8rem\u00e5l og kulturmilj\u00f8omsyn har vore viktig i planprosessen. Utforming og hovudgrep PBE viser til at det har vore f\u00f8rande for planprosessen at nye tiltak skal underordne seg dei to villaene som har kulturhistorisk verdi. N\u00e5r det gjeld den nye forplassen nord for villaene, viser PBE til at dette omr\u00e5det i dag er prega av harde flater, mur og niv\u00e5sprang, som gir eit tydeleg baksidepreg. Etablering av den nye forplassen vil f\u00f8re til at dagens bratte stigning opp mot Jahnebakken 8, og tilh\u00f8yrande smal og uattraktiv passasje inn mot fasaden til Jahnebakken 6, blir erstatta av eit samla bygulv p\u00e5 eitt niv\u00e5 (ca. kote +22). Det er sikra i f\u00f8resegnene at plassen skal etablerast med materiale av h\u00f8g kvalitet, der naturstein skal vere hovudmateriale. Figur 4 og 5: Eksisterande og planlagd situasjon. PBE vurderer at ny tilkomstsituasjon vil vere positiv b\u00e5de med tanke p\u00e5 utforming og universell utforming. Det blir vurdert at tiltaket i liten grad kjem i konflikt med omsynssone kulturmilj\u00f8. Kulturmilj\u00f8 og kulturminneverdi PBE viser til at omsynssone for kulturmilj\u00f8 i gjeldande reguleringsplan blir vidaref\u00f8rt, men at det blir f\u00f8resl\u00e5tt nokre justeringar i f\u00f8resegnene for \u00e5 opne for n\u00f8dvendige tiltak som f\u00f8lgje av planendringa. PBE viser til at planendringa opnar for tiltak ved innafor to nye f\u00f8resegnsomr\u00e5de, #9 felles inngangsparti og #10 st\u00f8yskjermande orangeri. PBE vurderer at tiltak her vil ha noko p\u00e5verknad p\u00e5 eksisterande kulturmilj\u00f8. Det blir vurdert at felles inngangsparti vil ha st\u00f8rst konsekvens, men at det er eit n\u00f8dvendig tiltak for \u00e5 gjere bygga tilgjengeleg. Det blir vidare vist til at det er lagt vekt p\u00e5 \u00e5 plassere samankoplinga slik at den vil vere minst mogleg synleg fr\u00e5 hagesida. Bygga skal framleis vere lesbare som to villaer. PBE vurderer at 3 orangeri som erstatning for st\u00f8yskjermar i hagen vil gi mindre p\u00e5verknad for kulturmilj\u00f8et. Vidare vil ikkje st\u00f8y bli ein problemstilling med berre ei bueining per villa. PBE viser til at planendringa sikrar restaurering av b\u00e5de det historiske hageanlegget og dei originale kvalitetane ved villaene betre enn gjeldande reguleringsplan, og at kontorf\u00f8rem\u00e5l vil kunne ta vare p\u00e5 verneverdig interi\u00f8r og planl\u00f8ysing betre enn bustadf\u00f8rem\u00e5l. Parkeringsdekning PBE viser til at gjeldande reguleringsplan opnar for sju parkeringsplassar knytt til dei aktuelle eigedomane. PBE var i utgangspunktet positiv til \u00e5 vidaref\u00f8re desse, men endra innstilling undervegs d\u00e5 det blei tydeleg at vidaref\u00f8ring av alle parkeringsplassane inkludert man\u00f8vreringsareal ville beslaglegge store delar av forplassen som b\u00f8r vere open og tilgjengeleg for mjuke trafikantar. Det vil \u00f2g bli behov for \u00e5 nytte areal utanfor eigen eigedomsgrense. Ut fr\u00e5 dette har talet p\u00e5 parkeringsplassar blitt redusert fr\u00e5 sju til fem, inkludert ein HC- parkeringsplass. Vidare er det sikra i f\u00f8resegnene at forplassen skal opparbeidast med materiale av h\u00f8g kvalitet, og at hovudmaterialet skal vere naturstein. Parkeringsplassane skal ikkje markerast i dekket p\u00e5 forplassen. PBE viser til at forslagsstillar i planskildringa har gjort greie for at fem parkeringsplassar er i tr\u00e5d med KPA 2018. PBE sluttar seg til det. Vurdering etter naturmangfaldlova PBE har vurdert planforslaget opp mot prinsippa i naturmangfaldlova, jf. \u00a7 7, jf. \u00a7\u00a7 8 til 12. PBE viser til at det f\u00f8rst og fremst er ei hol eik like utanfor plangrensa og ein blodb\u00f8k rett nord for Jahnebakken 6 som kan bli r\u00e5ka. PBE vurderer at dette blir tatt vare p\u00e5 i planendringa og eksisterande reguleringsplan og at prinsippa i naturmangfaldlova \u00a7\u00a7 8 til 12 er tilstrekkeleg f\u00f8lgt i planarbeidet. PBE tilr\u00e5r f\u00f8lgjande vedtak: 1. I medhold av plan- og bygningsloven \u00a7 12-14 vedtas f\u00f8lgende forslag til endring av reguleringsplan: Bergenhus. Gnr. 164 Bnr 728 mfl., Energiteknologibygget All\u00e9gaten, Nasjonal arealplan-ID 4601_64170000 vist p\u00e5 plankart datert 02.07.2024 a. Tilh\u00f8rende reguleringsbestemmelser datert 02.07.2024 \u00d8konomiske konsekvensar: Saka har ingen direkte \u00f8konomiske konsekvensar for Bergen kommune. Byr\u00e5den si vurdering og tilr\u00e5ding/konklusjon: Endring av reguleringsplan skal som utgangspunkt f\u00f8lgje dei same f\u00f8resegnene som ved utarbeiding av ny plan, jf. pbl. \u00a7 12-14 f\u00f8rste ledd. Det inneber at endringar i planen i utgangspunktet m\u00e5 bli vedtatt av kommunestyret (bystyret) i samsvar med saksbehandlingsreglane i \u00a7\u00a7 12-8 til 12-12. Det finst unntak fr\u00e5 denne hovudregelen i \u00a7 12-14 andre ledd. Her g\u00e5r det fram at kommunestyret kan delegere mynda til \u00e5 treffe vedtak om endringar i reguleringsplanen n\u00e5r \u00abendringene i liten grad vil p\u00e5virke gjennomf\u00f8ringen av planen for \u00f8vrig, ikke g\u00e5r utover hovedrammene i planen, og heller ikkje ber\u00f8rer hensynet til viktige natur- og friluftsomr\u00e5der\u00bb. Den aktuelle planendringa er vedtatt med heimel i denne f\u00f8resegna i \u00a7 12-14 andre ledd, der byr\u00e5det har delegert fullmakt til \u00e5 fatte vedtak. 4 Byr\u00e5den er positiv til planendringa som vil gi ein meir hensiktsmessig bruk av eigedomane for forslagsstillar. Endringa vil \u00f2g sikre restaurering av b\u00e5de det historiske hageanlegget og dei originale kvalitetane ved villaene p\u00e5 ein betre m\u00e5te enn ved gjeldande reguleringsplan. Det vil bidra til byr\u00e5det sitt m\u00e5l om ta vare p\u00e5 Bergen sitt s\u00e6rpreg gjennom kulturhistorisk og stadstilpassa arkitektur. Det gjeld b\u00e5de i nye byggeprosjekt, men er vel s\u00e5 viktig der det blir lagt til rette for ny bruk av eksisterande bygg med kulturminneverdi slik som her. Byr\u00e5den er opptatt av h\u00f8ve til bilparkering, og er i utgangspunktet negativ til \u00e5 redusere talet p\u00e5 parkeringsplassar. Byr\u00e5den ser likevel utfordringane med at parkeringsdekninga i gjeldande plan vil beslaglegge store delar av forplassen som b\u00f8r vere open og tilgjengeleg. Byr\u00e5den er positiv til grepet med forplassen og at det er sikra at utforming av denne vil gjennomf\u00f8rast med h\u00f8g kvalitet med naturstein. Det vil bidra til \u00e5 framheve dei historiske bygga og kulturmilj\u00f8et dei er ein del av. Byr\u00e5den legg \u00f2g vekt p\u00e5 at det framleis er h\u00f8ve til \u00e5 parkere med bil knytt til f\u00f8rem\u00e5la i bygget p\u00e5 forplassen, no med fem plassar. Vedtakskompetanse: Det g\u00e5r fram av Byr\u00e5dets fullmakter, bystyresak 378/20, at byr\u00e5det sj\u00f8lv fattar vedtak etter plan- og bygningslova \u00a7 12-14, 2. ledd om endringar i reguleringsplan n\u00e5r endringane i liten grad vil p\u00e5verke gjennomf\u00f8ringa av planen elles, ikkje g\u00e5r ut over hovudrammene for planen, og heller ikkje r\u00e5kar omsynet til viktige natur- og friluftsomr\u00e5de. Byr\u00e5d for byutvikling innstiller til byr\u00e5det \u00e5 fatte f\u00f8lgjande vedtak: Med heimel i plan- og bygningslova \u00a7 12-14 andre ledd blir f\u00f8lgjande forslag til endring av reguleringsplan vedtatt: 1. Bergenhus. Gnr. 164 Bnr. 728 mfl., Energiteknologibygget All\u00e9gaten (Nasjonal arealplan- ID 4601_64170000), vist p\u00e5 plankart datert 27.06.2024. 2. Tilh\u00f8yrande reguleringsf\u00f8resegner datert 28.06.2024. Dato: 29. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 03.09.2024, med f\u00f8lgjande vedlegg: 1. Plankart datert 27.06.2024 2. Reguleringsbestemmelser datert 28.06.2024 3. Planbeskrivelse datert 28.06.2024 4. Merknadsskjema datert 28.06.2024 5. Illustrasjonsplan 1 datert 11.04.2024 6. Illustrasjonsplan 2 datert 11.04.2024 7. Snitt og oppriss datert 09.04.2024 8. Omr\u00e5destabilitetsvurdering datert 15.01.2024 9. Sjekkliste datert 28.06.2024 10. F\u00f8lgeskriv datert 28.06.2024 5 "
}