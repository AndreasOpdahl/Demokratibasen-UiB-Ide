{
  "dokument_id": "df9c9498-107f-5335-bdca-10c5b6408735",
  "doc_type": "case_attachment",
  "kommune": 4601,
  "tittel": "Samhandlingsrutine for saksbehandling av tiltak p\u00e5 jordbruksarealer i aktiv drift",
  "url": "https://bergen.kommune.no/politikere-utvalg/api/fil/bk360/11570251/Samhandlingsrutine-for-saksbehandling-av-tiltak-pa-jordbruksarealer-i-aktiv-drift",
  "tekst": "Samhandlingsrutine for saksbehandling av tiltak p\u00e5 jordbruksarealer i aktiv drift Tiltak som gjelder bakkeplanering og nydyrking i jordbruket kan v\u00e6re s\u00f8knadspliktig b\u00e5de etter landbrukets eget regelverk (forurensningsforskriften kapittel 4 om bakkeplanering i jordbruket og nydyrkingsforskriften), og etter plan- og bygningsloven. Samhandlingsrutinen har som form\u00e5l \u00e5 sikre enklere og mer forutsigbar saksbehandling for aktive jordbruksforetak som skal gj\u00f8re tiltak p\u00e5 dyrket jord, for \u00e5 stimulere til st\u00f8rre aktivitet i jordbruket. Den skal sikre bedre samhandling internt i kommunen mellom seksjon for n\u00e6ring og landbruk og plan- og bygningsetaten. M\u00e5let er at jordbrukstiltak blir vurdert etter rett regelverk, og rutinen er et verkt\u00f8y for \u00e5 definere hvilket regelverk som er riktig for tiltaket. 1. Fagpersoner hos Seksjon for n\u00e6ring og landbruk og plan- og bygningsetaten dr\u00f8fter i fellesskap aktuelle saker for \u00e5 finne den beste m\u00e5ten \u00e5 behandle saken p\u00e5. Dette betyr hvilket regelverk som skal benyttes og hvor s\u00f8knad skal rettes. Fagpersonene b\u00f8r v\u00e6re faste kontaktpersoner hos de ulike enhetene. 2. For saker der arealet er under 10 dekar og 3 meter p\u00e5fyllingsh\u00f8yde, og der bonden selv er ansvarlig for tiltaket, er det i utgangspunktet kun n\u00f8dvendig med behandling etter landbrukets eget regelverk. Dette forutsetter at tiltaket er lite konfliktfylt, og at aktive b\u00f8nder/jordbruksforetak st\u00e5r for tiltaket selv, eller grunneier st\u00e5r for tiltaket selv som ledd i \u00e5 starte jordbruksproduksjon. Med lite konfliktfylt menes at det er sm\u00e5 konsekvenser for milj\u00f8, trafikk, naboer og andre forhold, samt at opprinnelsessted for massene er kjent. 3. For saker definert som \u00abvedlikeholdsplanering\u00bb, er det kun behandling etter landbrukets eget regelverk som er n\u00f8dvendig. Dette s\u00e5 lenge s\u00e6rlige forhold ved tiltaket ikke tilsier noe annet. 4. Alle tiltak der bonden ikke er ansvarlig selv, eller p\u00e5 landbrukseiendom uten aktiv drift eller det ikke foreligger planer om aktiv drift p\u00e5 jordbruksarealet, m\u00e5 behandles etter b\u00e5de landbrukets eget regelverk og etter plan- og bygningsloven. Dette gjelder uavhengig av p\u00e5fyllingsh\u00f8yde, arealomfang og konfliktpotensiale i saken. Med aktiv drift menes drift som oppfyller drivepliktskravet for dyrka mark i jordloven og kvalifiserer for produksjonstilskudd i jordbruket. 5. Der kommunen vurderer at det m\u00e5 gjennomf\u00f8res behandling b\u00e5de etter plan- og bygningsloven og landbrukets regelverk, b\u00f8r tillatelse f\u00f8rst innhentes etter landbrukets eget regelverk, jf. den kommunale bygningsmyndighetens samordningsplikt etter \u00a7 21-5 i plan- og bygningsloven. Dette fordi det gir minst \u00f8konomisk risiko for tiltakshaver, i tilfelle det ikke blir gitt tillatelse etter landbrukets regelverk. Vedlikehold av jordbruksarealer (definisjon av \u00abvedlikeholdsplanering\u00bb) Bakgrunnen for \u00e5 definere mindre p\u00e5fylling av masser som \u00abvedlikeholdsplanering\u00bb er at det er store arealer med dyrka mark i Bergen p\u00e5 organiske jordlag. Disse har et \u00abjordsvinn\u00bb p\u00e5 cirka en centimeter pr \u00e5r, og etter flere ti\u00e5r med jordsvinn er det behov for \u00e5 tilf\u00f8re masser for \u00e5 tilbakef\u00f8re arealene til opprinnelig stand. Kriterier for tiltak som kan behandles kun etter landbrukets eget regelverk, og som er tiltak definert som \u00abvedlikeholdsplanering\u00bb: 1. Tiltaket m\u00e5 foreg\u00e5 p\u00e5 fulldyrket eller overflatedyrket jord eller p\u00e5 innmarksbeite. Det skal v\u00e6re aktiv jordbruksdrift p\u00e5 arealet, eller det er konkrete planer om oppstart av aktiv jordbruksdrift etter at vedlikeholdstiltaket er utf\u00f8rt. 2. Det skal v\u00e6re et mindre omfang p\u00e5 tiltaket. Arealet skal v\u00e6re under 10 dekar og/eller planeringsh\u00f8yden skal v\u00e6re s\u00e5 liten som mulig, under en meter i avvik fra opprinnelig terreng. Generell heving av terrenget m\u00e5 v\u00e6re av begrenset omfang og v\u00e6re forankret i behovet for bedre tilkomst/bruk for jordbruksredskaper, enten det er utjevning av terreng eller tilf\u00f8ring av masser p\u00e5 organisk jord for \u00e5 f\u00e5 st\u00f8rre b\u00e6reevne. Dersom tiltaket gjelder p\u00e5fylling/heving av terreng i forbindelse med dreneringsarbeid vil det ogs\u00e5 v\u00e6re et vedlikeholdstiltak av jordbruksareal. 3. Eventuelle tilkj\u00f8rte masser skal kun v\u00e6re av naturlige jord- og steinmasser som tilfredsstiller normkravene i forurensningsforskriften, og det skal ikke v\u00e6re rester av fr\u00f8 eller plantedeler av fremmede arter med h\u00f8y eller sv\u00e6rt h\u00f8y \u00f8kologisk risiko. 4. Grunneier/jordbruksforetak som driver jorda skal selv v\u00e6re tiltakshaver og tiltaket skal ellers v\u00e6re lite konfliktfylt med tanke p\u00e5 \u00f8vrige interesser rundt tiltaket. Tiltaket m\u00e5 v\u00e6re i tr\u00e5d med arealform\u00e5let, og ikke v\u00e6re i strid med andre bestemmelser eller hensynssoner. "
}