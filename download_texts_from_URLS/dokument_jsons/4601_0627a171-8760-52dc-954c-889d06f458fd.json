{
  "dokument_id": "0627a171-8760-52dc-954c-889d06f458fd",
  "doc_type": "case_presentation",
  "kommune": 4601,
  "tittel": "H\u00f8ringssaker til forretningsutvalget 11.03.2025\n",
  "url": "https://bergen.kommune.no/politikere-utvalg/api/fil/bk360/12190285/Framstilling-Horingssaker-til-forretningsutvalget-11-03-2025-",
  "tekst": " Forretningsutvalget Saksframstilling V\u00e5r referanse: 2025/41575-14 Saksbehandler: Anette Hatlemark Drabl\u00f8s H\u00f8ringssaker til forretningsutvalget 11.03.2025 Hva saken gjelder: Bystyrets kontor har mottatt f\u00f8lgende h\u00f8ringer: 1. H\u00f8yring - forslag om avgrensing av omr\u00e5det for redusert meirverdiavgiftssats for vatn og avl\u00f8p fr\u00e5 25 til 15 pst. 2. H\u00f8ring AVCP 3+ (EU) 3. H\u00f8ring - forslag til skjerpede regler mot risikoadferd i trafikken - forbud mot varsling av trafikkontroller 4. H\u00f8ring - Ny forskrift om tospr\u00e5klighetstilskudd til kommuner og fylkeskommuner i forvaltningsomr\u00e5det for samiske spr\u00e5k Gulaskuddan 5. H\u00f8ring \u2013 endringer i sikkerhetsloven \u00a7 8-4 om avgj\u00f8relse av klarering Etter \u00a7 2.10 i fullmakter for byr\u00e5det gjelder f\u00f8lgende for h\u00f8ringsuttalelser: \u00abByr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret.\u00bb I reglement for bystyret og utvalgene kap. 7.3.1 st\u00e5r det at: \u00abForretningsutvalget fordeler innkomne saker til bystyrets organer. Forretningsutvalget avgj\u00f8r hvilke innkommende h\u00f8ringssaker som skal behandles i bystyrets organer og tar stilling til om de skal sluttbehandles i et bystyreutvalg eller bystyret\u00bb (vedtatt av bystyret 04.09.2024, sak 287/24). I alle h\u00f8ringssaker er det viktig \u00e5 involvere medvirkningsr\u00e5dene dersom tema er relevante for disse brukergruppene. 1. H\u00f8yring - forslag om avgrensing av omr\u00e5det for redusert meirverdiavgiftssats for vatn og avl\u00f8p fr\u00e5 25 til 15 pst. Finansdepartementet har sendt p\u00e5 h\u00f8ring forslag om avgrensing av omr\u00e5det for redusert merverdiavgiftssats for omsetning og uttak av vann fra vannverk og avl\u00f8pstjenester (vann og avl\u00f8p). Forslaget i h\u00f8ringsnotatet inneb\u00e6rer at merverdiavgiftsloven \u00a7 5-12 om redusert sats for vann fra vannkraftverk og avl\u00f8pstjenester i utgangspunktet avgrenses til omsetning av drikkevann fra vannforsyningssystem og bortf\u00f8ring av sanit\u00e6rt avl\u00f8psvann. I tillegg blir det foresl\u00e5tt at omsetning av vann fra vannverk eller avl\u00f8pstjenester ogs\u00e5 skal omfatte leie av vannm\u00e5ler, t\u00f8mming av slam mv. 1 Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 8. april 2025. 2. H\u00f8ring AVCP 3+ (EU) P\u00e5 oppdrag fra Kommunal- og distriktsdepartementet (KDD) sender Direktoratet for byggkvalitet (DiBK) p\u00e5 h\u00f8ring forslag til endringer i forordning (EU) nr. 305/2011 (byggevareforordningen). Byggevareforordningen fastsetter regler for omsetning og dokumentasjon av CE-merkede byggevarer. Forordningen fastsetter systemer for vurdering og deklarering av byggevarers ytelser, p\u00e5 engelsk kalt \u00abAssessment and verification of constancy of performance\u00bb eller AVCP. Form\u00e5let med forordningen er \u00e5 gjennomf\u00f8re AVCP system 3+ for milj\u00f8messig b\u00e6rekraft til produkter som dekkes av harmoniserte standarder under byggevareforordningen av 2011. Byggevareforordningen er et viktig verkt\u00f8y for \u00e5 bidra til det gr\u00f8nne skiftet og redusere de samlede klimagassutslippene. De gjeldende systemene er ikke egnet for vurderingen av milj\u00f8messig b\u00e6rekraft. Derfor foresl\u00e5r EU-kommisjonen et nytt system for vurdering av byggevarers milj\u00f8messige egenskaper \u2013 AVCP system 3+. Innf\u00f8ringen av et slikt system vil bidra til harmonisering av det indre markedet og skal sikre korrekt og troverdig informasjon om produktenes milj\u00f8messige b\u00e6rekraft. Bystyredirekt\u00f8ren vurderer at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 11. april 2025. 3. H\u00f8ring - forslag til skjerpede regler mot risikoadferd i trafikken - forbud mot varsling av trafikkontroller Samferdselsdepartementet har, i samr\u00e5d med Justis- og beredskapsdepartementet, sendt p\u00e5 h\u00f8ring rapport med forslag til endringer i vegtrafikkloven om forbud mot varsling av politiets og Statens vegvesens kontroller. Forslagene er utredet av en arbeidsgruppe nedsatt av Samferdselsdepartementet og Justis- og beredskapsdepartementet og f\u00f8lger opp tiltak varslet i Nasjonal transportplan (Meld St 14 2023-2024). H\u00f8ringen gjelder ett av tre temaer som arbeidsgruppen har utredet, jf. pkt. 2: 1. Mer effektiv inndragning av motorvogner ved s\u00e6rlig graverende trafikklovbrudd, herunder store hastighetsoverskridelser 2. Forbud mot varsling av trafikkontroller som hindrer og/eller reduserer effekten av kontrollvirksomhet p\u00e5 vei 3. Redusere bruk av mobiltelefon under kj\u00f8ring med motorvogn. Arbeidsgruppen foresl\u00e5r forbud som omfatter b\u00e5de bruk og besittelse av utstyr, apper og andre tjenester som kan varsle om trafikkontroller, samt det \u00e5 tilby slike tjenester. Forbudet foresl\u00e5s begrenset til kommersielle tjenester og utstyr. 2 Det er besluttet forkortet h\u00f8ringsfrist fordi det anses som s\u00e6rdeles viktig med rask oppf\u00f8lging av forslaget. Bystyredirekt\u00f8ren vurderer at forslaget er av prinsipiell karakter og vil inneb\u00e6re politiske avveininger. P\u00e5 grunn av kort tidsfrist anbefales det at byr\u00e5det avgir h\u00f8ringssvar p\u00e5 vegne av Bergen kommune. H\u00f8ringsfristen er 28. mars 2025. 4. H\u00f8ring - Ny forskrift om tospr\u00e5klighetstilskudd til kommuner og fylkeskommuner i forvaltningsomr\u00e5det for samiske spr\u00e5k Gulaskuddan Sametinget sendte 27.02.25 et forslag til ny forskrift om tospr\u00e5klighetstilskudd til kommuner og fylkeskommuner til h\u00f8ring. Tospr\u00e5klighetstilskuddet gis til kommuner og fylkeskommuner i forvaltningsomr\u00e5det for samiske spr\u00e5k og skal bidra til at innbyggernes spr\u00e5klige rettigheter ivaretas i m\u00f8te med det offentlige. Tilskuddet skal dekke kommunenes og fylkeskommunenes kostnader knyttet til oppgaver som er p\u00e5lagt gjennom samelovens 3. kapittel og til spr\u00e5kutviklingstiltak som ikke er lovp\u00e5lagte i kommunene og fylkeskommunene. Sametinget foresl\u00e5r endringer i tilskuddsordningen som skal hensynta endringene i samelovens spr\u00e5kregler som tr\u00e5dte i kraft 1. januar 2024. Dette inneb\u00e6rer en differensiering av tilskuddsordningen som gjenspeiler differensieringen som allerede har blitt gjort i sameloven. Den nye forskriften skal s\u00f8rge for finansiering av de nye og differensierte forpliktelsene i henhold til samelovens 3. kapittel. Bergen ikke er i forvaltningsomr\u00e5det for samiske spr\u00e5k og bystyredirekt\u00f8ren kan ikke se at saken inneholder prinsipielle politiske avveininger. Derfor anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 18. april 2025. 5. H\u00f8ring \u2013 endringer i sikkerhetsloven \u00a7 8-4 om avgj\u00f8relse av klarering Justis- og beredskapsdepartementet sendte 17.02.25 p\u00e5 h\u00f8ring forslag til endringer i sikkerhetsloven \u00a7 8-4 om avgj\u00f8relse av klarering (sikkerhetsklarering). Det fremg\u00e5r av Hurdalsplattformen at regjeringen skal s\u00f8rge for at sikkerhetsklarering av personell skjer p\u00e5 grunnlag av individuelle og ikke skjematiske vurderinger. Ordningen med sikkerhetsklarering har som form\u00e5l \u00e5 redusere risiko forbudet med \u00e5 gi personer tilgang til sikkerhetsgradert informasjon. Dette inneb\u00e6rer blant annet at man kan nektes sikkerhetsklarering uten at dette inneb\u00e6rer en moralsk vurdering av den personen det gjelder. Departementet anser at prinsippene som skal legges til grunn i avgj\u00f8relser om klarering er viktige og sentrale, men ikke tilstrekkelig tydeliggjort i lovens ordlyd. En avgj\u00f8relse om klarering inneb\u00e6rer at det m\u00e5 foretas en konkret, individuell og helhetlig vurdering av relevante forhold. Dette inneb\u00e6rer at relevante forhold som taler b\u00e5de for og mot at klarering kan gis, skal inng\u00e5 i vurderingen. Departementet foresl\u00e5r \u00e5 presisere dette n\u00e6rmere i vedlagte forslag til endring av sikkerhetsloven \u00a7 8-4. En del av form\u00e5let med endringsforslagene er \u00e5 bidra til \u00e5 redusere usikkerhetsmomenter i de sakene hvor det foreligger tvil om 3 sikkerhetsklarering kan gis som anmodet. De klare sakene, enten det gis sikkerhetsklarering eller ikke, ber\u00f8res i utgangspunktet ikke av forslagene. Det fremg\u00e5r av h\u00f8ringsnotatet at forslaget ikke vil f\u00f8re til nevneverdige \u00f8konomiske eller administrative konsekvenser da forslaget inneb\u00e6rer en tydeliggj\u00f8ring av det som allerede er gjeldende rett. P\u00e5 bakgrunn av ovenst\u00e5ende, vurderer bystyredirekt\u00f8ren at forslaget ikke er av prinsipiell karakter og vil inneb\u00e6re politiske avveininger. Det anbefales at byr\u00e5det avgir eventuelt h\u00f8ringssvar p\u00e5 vegne av Bergen kommune. H\u00f8ringsfristen er 22.april 2025. Forslag til vedtak: 1. Byr\u00e5det avgir eventuelt h\u00f8ringssvar til \u00abH\u00f8yring - forslag om avgrensing av omr\u00e5det for redusert meirverdiavgiftsats for vatn og avl\u00f8p fr\u00e5 25 til 15 pst.\u00bb p\u00e5 vegne av Bergen kommune. 2. Byr\u00e5det avgir eventuelt h\u00f8ringssvar til \u00abH\u00f8ring AVCP 3+ (EU)\u00bb p\u00e5 vegne av Bergen kommune. 3. Byr\u00e5det avgir h\u00f8ringssvar til \u00abH\u00f8ring - forslag til skjerpede regler mot risikoadferd i trafikken - forbud mot varsling av trafikkontroller\u00bb p\u00e5 vegne av Bergen kommune. 4. Byr\u00e5det avgir eventuelt h\u00f8ringssvar til \u00abH\u00f8ring - Ny forskrift om tospr\u00e5klighetstilskudd til kommuner og fylkeskommuner i forvaltningsomr\u00e5det for samiske spr\u00e5k Gulaskuddan\u00bb p\u00e5 vegne av Bergen kommune. 5. Byr\u00e5det avgir eventuelt h\u00f8ringssvar til \u00abH\u00f8ring \u2013 endringer i sikkerhetsloven \u00a7 8-4 om avgj\u00f8relse av klarering\u00bb p\u00e5 vegne av Bergen kommune. Dato: 27. februar 2025 \u00d8ivind Hauge St\u00f8le - Fagleder Anette H. Drabl\u00f8s - F\u00f8rstekonsulent Dokumentet er godkjent elektronisk. Vedlegg: H\u00f8ringsbrev 4 "
}