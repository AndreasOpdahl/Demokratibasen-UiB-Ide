{
  "dokument_id": "eabde97d-cdff-582c-8b34-d9481a3fe544",
  "doc_type": "case_presentation",
  "kommune": 4601,
  "tittel": "Stemmekretser  - 2. gangs behandling - stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/11969402/Framstilling-Stemmekretser-2-gangs-behandling-stortings-og-sametingsvalget-2025",
  "tekst": " Valgstyret Saksframstilling V\u00e5r referanse: 2024/75911-18 Saksbehandler: Ida Rambech Stemmekretser - 2. gangs behandling - stortings- og sametingsvalget 2025 Hva saken gjelder: Valgstyret behandlet sak vedr\u00f8rende stemmekretser i m\u00f8tet 16.12.2024, sak 25/24, og fattet vedtak om endringer i stemmekretser i bydelene Bergenhus, \u00c5sane og Fana. Vedtak er lagt ved i saken. Vedtatte endringer i stemmekretser F\u00f8lgende endringer i stemmekretser ble vedtatt i m\u00f8tet 16.12.2024, sak 25/24: Bergenhus bydel Kretsene 0001 Bergen sentrum, 0002 M\u00f8hlenpris og 0003 Nordnes sl\u00e5s sammen til 0001 Bergen sentrum stemmekrets. \u00c5sane bydel Kretsene 0031 Nyborg, 0032 Rolland og 0028 Haukedalen sl\u00e5s sammen til 0079 \u00c5sane sentrum stemmekrets. Fana bydel Kretsene 0049 Nesttun og 0052 Paradis sl\u00e5s sammen til 0049 Nesttun stemmekrets. I valgstyrets m\u00f8te 21. januar 2025 ble det besluttet \u00e5 ta sak om stemmekretser opp til ny behandling, og sette denne p\u00e5 sakskartet i valgstyrets neste m\u00f8te. Valgstyret vedtok derfor \u00e5 utsette sak om valgtingslokaler til etter at sak om stemmekretser er behandlet p\u00e5 nytt. Disse to sakene m\u00e5 sees i sammenheng, da det m\u00e5 sikres at det er tilgjengelige valglokaler i samtlige kretser. Stemmekretser Valgloven kapittel 9 inneholder bestemmelser om stemming p\u00e5 valgtinget. Iht. valgloven \u00a7 9- 2 bestemmer bystyret, eller valgstyret etter delegering, hvor mange stemmekretser det skal v\u00e6re i kommunen. Ved kommunestyre- og fylkestingsvalget i 2023 var Bergen kommune delt inn i 39 valgkretser. Det er ikke gjort endringer i kretsene siden valget i 2019. Da ble det foretatt justeringer mellom stemmekretsene ved at Mathopen stemmekrets ble innlemmet i Vadmyra stemmekrets. Grensene mellom Ortun og Varden stemmekretser samt Nyborg og Haukedalen stemmekretser ble justert. Det ble ogs\u00e5 vedtatt \u00e5 opprette en ny stemmekrets p\u00e5 Flaktveit, med valglokale i Flaktveithallen. 1 I forkant av hvert valg vurderes det om det er behov for endringer i stemmekretsene. Eventuelle endringer vurderes ut fra bosettingsm\u00f8nster, forholdet mellom oppslutningen ved forh\u00e5ndsstemmegivningen og p\u00e5 valgtinget og tilgjengelige lokaler. Flere forhold vurderes i forbindelse med \u00e5 fastsette antall stemmekretser, og dermed antall valglokaler: \u2022 Kretsenes st\u00f8rrelse i areal og antall stemmeberettigede \u2022 Forholdet mellom forh\u00e5ndsstemming og valgtingsstemming \u2022 Tilgang p\u00e5 egnede valglokaler \u2022 Tilgjengelighet for velgerne \u2022 Avstander mellom eksisterende valglokaler \u2022 Tilgang p\u00e5 kommunale lokaler \u2022 Budsjettmessige konsekvenser Kretsenes st\u00f8rrelse Antall stemmeberettigede i kretsene i Bergen varierer fra i underkant av 2000 til nesten 10 000 (tall fra stortingsvalget i 2021). Den gjennomsnittlige kretsen har ca. 5000 stemmeberettigede. Med tanke p\u00e5 kapasiteten i et vanlig valglokale, er det fullt mulig \u00e5 redusere antall valglokaler dersom det er \u00f8nskelig. I hovedsak benyttes idrettshaller og gymsaler med store tilgjengelige gulvarealer. Kapasiteten til et valglokale begrenses i st\u00f8rre grad av bemanning og utstyr enn av st\u00f8rrelsen p\u00e5 valglokalet. Utvikling i stemmegivningsm\u00f8nster - forh\u00e5ndsstemming og valgtingsstemming Andelen stemmer som mottas som forh\u00e5ndsstemmer har \u00f8kt ved valgene etter 2009. Ved kommunestyre- og fylkestingsvalget i 2019 ble 43 % av stemmene i Bergen kommune mottatt som en forh\u00e5ndsstemme. Ved stortings- og sametingsvalget i 2021 var andelen forh\u00e5ndsstemmer hele 64 %. Ved kommunestyre- og fylkestingsvalget i 2023 utgjorde forh\u00e5ndsstemmegivningene 55% av totalt antall stemmegivninger. Bergen har sv\u00e6rt god dekning n\u00e5r det gjelder antall forh\u00e5ndsstemmesteder. Det er mulig \u00e5 forh\u00e5ndsstemme fra 10. august, og tidligstemmingen starter allerede 1. juli. Det settes opp faste forh\u00e5ndsstemmelokaler i alle bydeler. Ved forh\u00e5ndsstemmegivning har velgerne mulighet til \u00e5 velge tidspunkt og stemmested, og kan i st\u00f8rre grad unng\u00e5 \u00e5 m\u00e5tte st\u00e5 i k\u00f8. Velgerne kan ogs\u00e5 avlegge stemme i alle kommuner uavhengig av folkeregistrert adresse. Med utgangspunkt i en fortsatt forventet h\u00f8y andel forh\u00e5ndsstemmer kan det tale i retning av en reduksjon av antall stemmekretser og valgtingslokaler. I forarbeidene til ny valglov som tr\u00e5dte i kraft mai 2024 peker departementet p\u00e5 at utviklingen i antall forh\u00e5ndsstemmer har store konsekvenser for valggjennomf\u00f8ringen i kommunene, og det er viktig at valgorganiseringen ogs\u00e5 innrettes mot dette. I departementets forslag til ny valglov har utviklingen i andel forh\u00e5ndsstemmer v\u00e6rt et viktig hensyn, og det er foresl\u00e5tt flere endringer for \u00e5 gj\u00f8re reglene for stemming p\u00e5 forh\u00e5nd og under valgting likere. Erfaringsmessig er det s\u00e6rlig tre stemmekretser fra valget i 2021 som viste forskjell mellom antall stemmeberettigede og mottatte stemmer ved valgtinget. Kretsen 0001 Bergen sentrum har ved stortingsvalg ca. 6250 stemmeberettigede, M\u00f8hlenpris har ca. 4000 og Nordnes har ca. 4100. Bergen sentrum stemmekrets vil etter vedtak gjort i desember f\u00e5 ca. 14 350. Dette er da en krets med et stort antall stemmeberettigede, men lokalet har ogs\u00e5 kapasitet til dette. I disse tre kretsene til sammen ble det ved stortingsvalget i 2021 tatt imot kun 3 650 stemmer. 2 Kretsen Nyborg har ca. 2750 stemmeberettigede, Rolland har ca. 2550 og Haukedalen har ca. 6000. \u00c5sane sentrum stemmekrets vil f\u00e5 ca. 11 300 stemmeberettigede. I 2021 ble det tatt imot ca. 3 550 stemmer totalt i disse kretsene. Kretsen Nesttun har ca. 9400 stemmeberettigede og Paradis har ca. 3000. Nesttun stemmekrets vil f\u00e5 ca. 12 400 stemmeberettigede. I de to kretsene ble det i 2021 mottatt totalt 3 250 stemmer. I valgstyrets m\u00f8te 21. januar 2025 ble oversikt over mottatte stemmegivninger per valglokale etterspurt. Rapport som viser mottatte stemmegivninger ved stortingsvalget i 2021 er lagt ved i saken. Lokaler Velgerne kan avgi stemme p\u00e5 samme m\u00e5te i hvilket som helst valglokale i kommunen p\u00e5 valgdagen. Bergen kommune benytter stort sett kommunale bygg som skoler og idrettshaller til valggjennomf\u00f8ringen. Det er et krav i valgloven at valglokalene skal v\u00e6re egnet for stemming (valgloven \u00a7 9- 3). Med egnethet mener Kommunal- og distriktsdepartementet (KDD) at valglokalet m\u00e5 v\u00e6re oversiktlig, ha god logistikk og god kapasitet. Valgstyret skal s\u00f8rge for at valglokalene er universelt utformet og at velgerne skal kunne ta seg inn i valglokalene uten hjelp (valgloven \u00a7 6-7). I ny valglov og forskrift stilles strengere krav til universell utforming av valglokalene, noe som kan gj\u00f8re det utfordrende \u00e5 finne egnede lokaler i enkelte kretser. Tilgang p\u00e5 egnede lokaler, med universell utforming, m\u00e5 derfor vurderes i forbindelse med fastsettelse av kretsene. I kretser der det ikke finnes egnede kommunale lokaler i stemmekretsen m\u00e5 det leies private lokaler. Det er mer krevende \u00e5 f\u00e5 etablert nettverksinfrastruktur i lokaler som ikke er kommunale. I tillegg kan det v\u00e6re utfordrende \u00e5 f\u00e5 tilgang p\u00e5 lokalene i tilstrekkelig tid f\u00f8r valgdagen, for \u00e5 ha tid til opprigging, etablering av nettverk og utf\u00f8ring av eventuelle tilpasninger i bygget. Det er derfor \u00f8nskelig \u00e5 benytte kommunale lokaler i st\u00f8rst mulig grad. I enkelte bydeler er det sv\u00e6rt korte avstander mellom valgtingslokalene som har blitt benyttet ved tidligere valg. Selv om kretsene kan v\u00e6re relativt store i areal, er ofte lokalene plassert n\u00e6rt hverandre og tett p\u00e5 kretsgrensene. N\u00e5r kretsene, og deretter valglokalene fastsettes, b\u00f8r det tas hensyn til hvor velgere bor og hvor de ferdes. Velgerne m\u00e5 ha mulighet til \u00e5 benytte kollektivtransport til og fra valglokalet, og HC-parkeringer b\u00f8r v\u00e6re tilgjengelige i umiddelbar n\u00e6rhet til lokalet. I Bergenhus bydel har valgstyret allerede gjort vedtak om \u00e5 benytte Grieghallen som valglokale i sentrum stemmekrets. Lokalet har god kapasitet, er universelt utformet og har sentral beliggenhet. I \u00c5sane sentrum stemmekrets planlegges det \u00e5 benytte Vestlandshallen som valglokale. Dette er et stor og universelt utformet valglokale i gangavstand til \u00c5sane senter. Dette vil da befinne seg mellom alle de tre tidligere valglokalene som har v\u00e6rt p\u00e5 skolene i dette omr\u00e5det. I Nesttun stemmekrets planlegges Fana kulturhus som valglokale. Lokalet er godt egnet som valglokale, og har kapasitet til \u00e5 ta imot flere velgere. 3 Budsjettmessige konsekvenser Budsjettmessige konsekvenser b\u00f8r ogs\u00e5 hensyntas ved vurdering av antall kretser, og dermed antall valgtingslokaler. Det er betydelige kostnader knyttet til hvert enkelt valglokale p\u00e5 valgdagen. Reduksjon i antall stemmekretser fra 39 til 34 kan gi en besparelse i l\u00f8nnskostnader beregnet uten feriepenger p\u00e5 ca. kr. 200 000. Reduserte kostnader knyttet til bevertning i valglokalene utgj\u00f8r ca. kr. 25 000,-. Reduserte kostnader til vektertjenester i 5 lokaler beregnes til ca. kr. 300 000,-. Det er ogs\u00e5 kostnader knyttet til nettverksinfrastruktur, opprigg og nedrigg av lokalene. Disse tjenestene kj\u00f8pes internt av Etat for bygg og eiendom og Ansattservice. I tillegg kommer besparelser p\u00e5 innkj\u00f8p og transport av bl.a. stemmesedler, avlukker og IT- utstyr. Det vil ogs\u00e5 v\u00e6re besparelser knyttet til eventuelle tiltak i lokalene for \u00e5 tilfredsstille krav til universell utforming. I noen lokaler kan det blir n\u00f8dvendig med tiltak for \u00e5 tilfredsstille valgforskriftens krav til universell utforming. Dette vil da medf\u00f8re behov for en styrking av valgbudsjettet. Bystyredirekt\u00f8ren vil komme tilbake til dette i forbindelse med 1. tertial-rapportering Lokaler i tidligere kretser Basert p\u00e5 valgstyrets gjennomgang i m\u00f8tet 21. januar 2025 legges det i det videre frem en oversikt over lokalene som ble benyttet ved kommunestyre- og fylkestingsvalget i 2023, og som ikke vil bli benyttet i 2025 dersom valgstyret opprettholder sitt vedtak. Dersom valgstyret vedtar endringer i bydelene Bergenhus, \u00c5sane eller Nesttun m\u00e5 det ogs\u00e5 finnes egnede lokaler i alle kretser. Etat for bygg og eiendom har gjort en enkel tilstandsvurdering av lokalene som tidligere har blitt benyttet i de kretser som er vedtatt fjernet. F\u00f8lgende lokaler ble benyttet i disse kretsene ved kommunestyre- og fylkestingsvalget i 2023: 0002 M\u00f8hlenpris - Vitalitetssenteret (idrettssalen) 0003 Nordnes - Nordnes skole 0031 Nyborg - Kyrkjekrinsen skole 0032 Rolland - Rollandshallen 0028 Haukedalen - Haukedalen skole 0052 Paradis - Paradis skole Ved Paradis skole m\u00e5 det p\u00e5regnes kostnader knyttet til tiltak for \u00e5 gj\u00f8re n\u00f8dvendige tilpasninger for at lokalet skal v\u00e6re egnet som valglokale. Rollandshallen er vurdert som uegnet som valglokale. Bystyredirekt\u00f8ren kan ikke se at det er andre lokaler i denne tidligere kretsen som er egnet til \u00e5 v\u00e6re valglokale. Det frar\u00e5des derfor at Rolland opprettes som egen krets. Dersom stemmekretsen \u00c5sane sentrum skal deles opp, tilr\u00e5der bystyredirekt\u00f8ren at tidligere Rolland krets sl\u00e5s sammen med tidligere krets Haukedalen. Alternativt kan Rolland bli en del av Flaktveit krets. Mellom valglokalene som ble benyttet ved valget i 2023 i sentrum av \u00c5sane er det korte avstander. N\u00e5r det heller ikke er tilgjengelig lokale i en av de tidligere kretsene, taler dette for \u00e5 ha noe st\u00f8rre kretser i \u00c5sane sentrum. Bystyredirekt\u00f8rens vurdering: Med bakgrunn i de gjennomganger som er gjort vil bystyredirekt\u00f8ren anbefale \u00e5 opprettholde de endringer i kretser i bydelene Fana, Bergenhus og \u00c5sane som ble vedtatt i valgstyrets 4 m\u00f8te i desember. Utfordringer knyttet til universell utforming ved flere av lokalene som tidligere har v\u00e6rt benyttet bortfaller ved at man kan benytter bedre egnede valglokaler i de nye kretsene. Det er korte avstander mellom lokalene som ble benyttet ved valget i 2023 og lokalene i de nye kretsene som er vedtatt, spesielt i \u00c5sane bydel. De tre tidligere kretsene i Bergenhus bydel som ble sl\u00e5tt sammen til Bergen sentrum utgj\u00f8r i areal et sv\u00e6rt lite omr\u00e5de. Likevel er det mulig \u00e5 finne alternative m\u00e5ter \u00e5 bringe velgerne mellom lokalene, dersom det er vanskelig for velgere \u00e5 finne transport eller g\u00e5 til n\u00e6rmeste lokale. Det er for eksempel mulig \u00e5 sette inn minibusstransport mellom tidligere valglokaler og \u00e5rets lokaler. Basert p\u00e5 valgstyrets gjennomgang i m\u00f8tet 21. januar 2025 legges ogs\u00e5 et alternativt forslag til vedtak frem i saken. Forslag til vedtak: Vedtak i m\u00f8tet 16.12.2024, sak 25/24, vedr\u00f8rende stemmekretser opprettholdes. Alternativt forslag til vedtak: 1. Bergenhus bydel deles inn i f\u00f8lgende stemmekretser: ______________ 2. \u00c5sane bydel deles inn i f\u00f8lgende stemmekretser: __________________ 3. Fana bydel deles inn i f\u00f8lgende stemmekretser: __________________ 4. For de andre bydelene opprettholdes kretser vedtatt i m\u00f8tet 16.12.2024, sak 25/24. Dato: 4. februar 2025 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. Vedlegg: Vedtak VALG, 16122024, Sak 25/24, Stemmekretser - stortings- og sametingsvalget 2025 Saksprotokoll VALG, 21012025, Sak 3/25, Valgtingslokaler - stortings- og sametingsvalget 2025 Valgdeltakelse ved stortingsvalget i 2021 Kart stemmekretser etter vedtak sak 25/24 Kart stemmekretser kommunestyre- og fylkestingsvalget 2023 Kart stemmekrets Bergen sentrum (vedtak sak 25/24) Kart stemmekrets Nesttun (vedtak sak 25/24) Kart stemmekrets \u00c5sane sentrum (vedtak sak 25/24) 5 "
}