{
  "dokument_id": "d5ba214e-215a-58c4-bb0e-c669ae6b6392",
  "doc_type": "case_presentation",
  "kommune": 4601,
  "tittel": "Byr\u00e5dets tilrettelegging for bystyrets tilsyn og kontroll med byr\u00e5dets arbeid",
  "url": "https://bergen.kommune.no/politikere-utvalg/api/fil/bk360/10756589/Framstilling-Byradets-tilrettelegging-for-bystyrets-tilsyn-og-kontroll-med-byradets-arbeid",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/51779-5 Byr\u00e5dets tilrettelegging for bystyrets tilsyn og kontroll med byr\u00e5dets arbeid Hva saken gjelder: Bystyret er kommunens \u00f8verste organ, og har etter kommuneloven \u00a7 22-1 det \u00f8verste ansvaret for \u00e5 kontrollere kommunens virksomhet. Samspillet mellom bystyret som kommunens \u00f8verste organ og byr\u00e5det som det operative organ, er avgj\u00f8rende for \u00e5 videreutvikle kommunens parlamentariske styreform. I tillegg handler samspillet ogs\u00e5 om kravene som f\u00f8lger av form\u00e5lsparagrafen i kommuneloven (\u00a7 1- 1): \u00e5 legge til rette for at kommunen kan yte tjenester og drive samfunnsutvikling til beste for innbyggerne, legge til rette for kommunens ut\u00f8velse av offentlig myndighet, og bidra til at kommunen er effektiv, tillitsskapende og b\u00e6rekraftig. Om begrepene tilsyn og kontroll kan det sies at disse brukes noe om hverandre. Statskonsult har i 1997 definert tilsyn som det \u00e5 sikre at politiske m\u00e5l for samfunnsutvikling blir ivaretatt. Senere, i 2004, har Statskonsult definert tilsyn som konkret kontroll av et pliktsubjekts etterlevelse av en formell regel.1 Politisk tilsyn og kontroll har st\u00e5tt p\u00e5 den politiske dagsorden i Bergen kommune siden innf\u00f8ring av parlamentarismen. Byr\u00e5det \u00f8nsker med denne saken \u00e5 legge til rette for at kommunens \u00f8verste organ kan diskutere hvordan bystyret skal utf\u00f8re politisk tilsyn og kontroll med byr\u00e5dets oppgavel\u00f8sning. Bystyrets kontrollansvar Kommunelovens syvende del (kapittel 22 til kapittel 26) omhandler kravene til egenkontroll i kommunen. I kapittel 22 er bystyrets overordnede kontrollansvar regulert. Videre er kontrollutvalgets virksomhet regulert i kapittel 23, revisjon i kapittel 24, internkontroll i kapittel 25 og eierstyring i kapittel 26. Det f\u00f8lger av kommuneloven \u00a7 22-1 at bystyret har det \u00f8verste ansvaret for \u00e5 kontrollere kommunens virksomhet. Bystyret kan kreve at enhver sak skal legges fram til orientering eller avgj\u00f8relse. Bystyret kan ogs\u00e5 omgj\u00f8re vedtak som er truffet av andre folkevalgte organer eller av administrasjonen, hvis disse selv kunne ha omgjort vedtaket. Bystyrets kontrollansvar gjelder for hele kommunens drift. Det vil si at kontrollansvaret omfatter alle folkevalgte organ, alle andre kommunale organer, kommunens administrasjon og kommunale foretak. Bystyret har ogs\u00e5 et overordnet kontrollansvar for kommunens eierskap og medlemskap i selskaper og interkommunale organer. 1 Ref. NOU 2004:17 \u00abStatlig tilsyn med kommunesektoren\u00bb. 1 N\u00e5r bystyret ut\u00f8ver sitt kontrollansvar, kjenner bystyret bare byr\u00e5det. Det er byr\u00e5det og den enkelte fagbyr\u00e5d som kan stilles til ansvar, ikke den enkelte underliggerliggende organisasjonsenhet. Bystyret har et overordnet ansvar for at byr\u00e5det har etablert internkontroll etter kommuneloven kapittel 25, men det er byr\u00e5det som har ansvaret for den l\u00f8pende internkontrollen. Bystyret st\u00e5r fritt til \u00e5 velge de kontrollhandlinger de selv mener er n\u00f8dvendige. Bystyret har to hovedm\u00e5ter \u00e5 f\u00f8lge opp oppgavel\u00f8sningen som skjer i byr\u00e5dets regi. a. Ordin\u00e6r tilsyns- og kontrollvirksomhet i regi av kontrollutvalget og revisjonen. b. Politisk tilsyns- og kontrollvirksomhet i regi av bystyreutvalgene og bystyret selv. Den ordin\u00e6re tilsyns- og kontrollvirksomheten som er etablert i regi av kontrollutvalget og revisjonen skjer prim\u00e6rt gjennom regnskapsrevisjon, forvaltningsrevisjoner og eierskapskontroller. Kontrollutvalgets og revisjonens arbeid er i prinsippet uavhengig av styreform (formannskapsmodell og kommunal parlamentarisme). I en parlamentarisk styrt kommune forutsettes det at det i tillegg utf\u00f8res politisk tilsyn og kontroll. Utvikling av kommunen skjer i et samspill mellom bystyret og byr\u00e5det, forankret i deres respektive roller. Dette gjelder b\u00e5de de konstitusjonelle sidene knyttet til den parlamentariske styreformen, og kommunens roller som samfunnsutvikler, tjenesteyter, demokratisk arena og myndighetsut\u00f8ver. Dynamikk i samspillet er avhengig av god og avklart rolleforst\u00e5else. Man m\u00e5 unng\u00e5 at det etableres ordninger som kan oppleves som praktiske i en gitt situasjon, men som p\u00e5 sikt kan bidra til \u00e5 skape uklarhet rundt roller og funksjoner. Delegasjon av myndighet er derfor ikke bare et sp\u00f8rsm\u00e5l om vedtaksmyndighet p\u00e5 de enkelte omr\u00e5der. Det er ogs\u00e5 grunnlaget for kommunens samlede ut\u00f8velse av den parlamentariske styringsmodellen, og rammebetingelsene for bystyrets politiske tilsyn og kontroll. Tilsyn og kontroll i regi av kontrollutvalget Kontrollutvalget og kommunens revisor er sentrale redskaper for at bystyret skal kunne ta rede p\u00e5 de faktiske forhold i kommunens organisasjon. Kontrollutvalget skal if\u00f8lge kommuneloven \u00a7 23-2 p\u00e5se blant annet at kommunens regnskaper blir revidert p\u00e5 en betryggende m\u00e5te, at det f\u00f8res kontroll med den \u00f8konomiske forvaltningen i kommunen, at det utf\u00f8res forvaltningsrevisjon av kommunen og av selskaper kommunen har eierinteresser i, at det utf\u00f8res eierskapskontroll og at bystyrets vedtak om revisjonsrapporter blir fulgt opp. Bystyret vedtar kontrollutvalgets plan for forvaltningsrevisjoner og eierskapskontroller, jf. kommuneloven \u00a7\u00a7 23-3 og 23-4. Planene skal etter loven baseres p\u00e5 en risiko- og vesentlighetsvurdering av kommunens virksomhet og virksomheten i kommunens selskaper. Hensikten med risiko- og vesentlighetsvurderingen er \u00e5 finne ut hvor det er st\u00f8rst behov for kontroll. Lov og forskrift gir relativt vide rammer for kontrollutvalgets virksomhet, og utvalget kan i stor grad selv skape innholdet i arbeidet. Kontrollutvalget har utstrakt innsynsrett i den kommunale forvaltningen, og kan gjennomf\u00f8re de unders\u00f8kelser som utvalget mener er n\u00f8dvendig. Kontrollutvalget kan blant annet s\u00f8rge for forvaltningsrevisjoner og eierskapskontroller, innkalle administrasjonen (les: byr\u00e5det) til \u00e5 orientere, bes\u00f8ke 2 kommunale virksomheter, og f\u00e5 gjennomf\u00f8rt h\u00f8ringer eller granskninger dersom dette er n\u00f8dvendig. Uavhengighet og objektivitet er viktige forutsetninger for at kontrollutvalget skal fylle sin rolle p\u00e5 en tillitvekkende m\u00e5te. Det er viktig at ogs\u00e5 bystyret og partigruppene er oppmerksomme p\u00e5 at kontrollutvalgsmedlemmene skal legge til grunn et overordnet kontrollperspektiv og ikke en partipolitisk tiln\u00e6rming i kontrollutvalgets arbeid. Det vises dessuten til at forskrift om kontrollutvalg og revisjon har f\u00f8lgende bestemmelse: \u00a7 1. Rammer for kontrollutvalgets myndighet Kontrollutvalget kan ikke overpr\u00f8ve politiske prioriteringer som er foretatt av kommunens eller fylkeskommunens folkevalgte organer eller andre kommunale organer. Om styring og kontroll (internkontroll), jf. kommuneloven kapittel 25 Kommunelovens kapittel 25 setter krav om at kommunen skal ha internkontroll med administrasjonens virksomhet for \u00e5 sikre at lover og forskrifter f\u00f8lges. Internkontroll er den samlede kontrollen kommunen f\u00f8rer med egen virksomhet og er en n\u00f8dvendig del av virksomhetsstyringen. Det er alle de systemene, prosessene og aktivitetene som til sammen bidrar til at virksomhetene gj\u00f8r det de skal gj\u00f8re p\u00e5 en riktig m\u00e5te. Gjennom funksjonen som kommunedirekt\u00f8r er det byr\u00e5det som innehar det overordnede ansvaret for internkontrollen i Bergen kommune. Kommuneloven \u00a7 25-1 fastsetter byr\u00e5dets ansvar for at kommunen har en velfungerende intern styring og kontroll. De generelle kravene til internkontrollen f\u00f8lger av \u00a7 25-1 andre ledd. Her fremg\u00e5r det blant annet at internkontrollen skal v\u00e6re systematisk og at den skal v\u00e6re basert p\u00e5 risikoanalyser. I tredje ledd er de mer konkrete kravene til internkontrollen angitt: \u00abVed internkontroll etter denne paragrafen skal kommunedirekt\u00f8ren a. utarbeide en beskrivelse av virksomhetens hovedoppgaver, m\u00e5l og organisering b. ha n\u00f8dvendige rutiner og prosedyrer c. avdekke og f\u00f8lge opp avvik og risiko for avvik d. dokumentere internkontrollen i den formen og det omfanget som er n\u00f8dvendig e. evaluere og ved behov forbedre skriftlige prosedyrer og andre tiltak for internkontroll.\u00bb Den enkelte fagbyr\u00e5d er delegert myndighet med medf\u00f8lgende ansvar til \u00e5 s\u00f8rge for at interne styringssystemer er satt opp p\u00e5 en hensiktsmessig m\u00e5te, og at de f\u00f8lges. Dette er et ansvar som gis til fagbyr\u00e5den ved tiltredelse. Oppgaven inneb\u00e6rer at byr\u00e5dene har myndighet til, og ansvar for, \u00e5 p\u00e5se at det er etablert god styring og kontroll i egen byr\u00e5dsavdeling, i henhold til kommuneloven kapittel 25. Byr\u00e5det setter krav til hvordan delegert myndighet skal ivaretas gjennom prosedyrer, reglement m.m. Dette er n\u00e6rmere detaljert i kommunens rammeverk for virksomhetsstyring. Byr\u00e5det har delegert gjennomg\u00e5ende myndighet/konsernansvar til byr\u00e5dsleder2 for tilrettelegging for, utvikling og oppf\u00f8lging av, de krav til intern styring og kontroll som f\u00f8lger av kommuneloven kapittel 25. Byr\u00e5dsleder har myndighet til \u00e5 initiere en oppf\u00f8lging i alle deler av kommunens organisasjon, eksempelvis ved st\u00f8rre hendelser eller ved mistanke om h\u00f8y risiko p\u00e5 et vesentlig omr\u00e5de. Byr\u00e5den med ansvar for omr\u00e5det hvor hendelsen skjer eller risikoen ligger, er ansvarlig for oppf\u00f8lging og iverksetting av tiltak. 2 Fullmakter for byr\u00e5dsleder pkt. 3.1 3 I loven er det lagt vekt p\u00e5 byr\u00e5dets plikt til \u00e5 rapportere til bystyret om hvilke tiltak byr\u00e5det setter i verk for \u00e5 sikre god intern styring og kontroll med kommunens oppgavel\u00f8sning. Kommuneloven \u00a7 25-2 krever at byr\u00e5det skal rapportere til bystyret om internkontrollen og om resultater fra statlige tilsyn minst en gang i \u00e5ret. Denne rapporteringen gj\u00f8r byr\u00e5det i \u00e5rsmeldingen. Politisk tilsyn og kontroll i regi av bystyret og bystyreutvalgene Byr\u00e5det leder kommunens administrasjon, og den enkelte byr\u00e5den har instruksjonsrett og ledelsesansvar for egen administrasjon. Som nevnt over, n\u00e5r bystyret gjennomf\u00f8rer tilsyn og kontroll med byr\u00e5dets oppgavel\u00f8sning, kjenner bystyret bare byr\u00e5det. Det er byr\u00e5det og den enkelte fagbyr\u00e5d som kan stilles til ansvar, ikke den enkelte underliggerliggende organisasjonsenhet. For \u00e5 kunne ivareta sitt ansvar som kommunens \u00f8verste organ, er det viktig at bystyret har tilstrekkelig informasjon om hvordan virksomheten i kommunen foreg\u00e5r, hvilke ressurser som settes inn og hvorvidt m\u00e5lene n\u00e5s. Byr\u00e5dets rapportering om internkontrollen i tr\u00e5d med kravene i kommuneloven \u00a7 25-2 er derfor sentral. Denne rapporteringen skjer i \u00e5rsmeldingen. Byr\u00e5det ser det som en viktig oppgave \u00e5 legge til rette for bystyrets arbeid med politisk tilsyn og kontroll, med fokus p\u00e5 den myndighet byr\u00e5det ut\u00f8ver p\u00e5 delegert fullmakt. Dette fremg\u00e5r dessuten av reglement for byr\u00e5det (gjeldende reglement for byr\u00e5det, vedtatt av bystyret i m\u00f8tet 16.06.2021 sak 212/21) \u00a7 3-5 som lyder: \u00a7 3-5 Samspill med bystyrets organer Byr\u00e5det skal i sitt arbeid legge til rette for bystyrets etterpr\u00f8ving av byr\u00e5dets virksomhet \u2013 dvs. legge til rette for bystyrets politiske tilsyn og kontroll med byr\u00e5dets virksomhet Aktuelle virkemidler for tilsyn og kontroll Bystyret og bystyreutvalgene tar selv stilling til hvordan politisk tilsyn og kontroll skal foreg\u00e5. De sentrale fremgangsm\u00e5tene for bystyrets ut\u00f8velse av tilsyn og kontroll er for det f\u00f8rste bystyrets systematiske oppf\u00f8lging av byr\u00e5dets faste rapporteringer og tilbakemeldinger. Byr\u00e5det leverer \u00e5rsmeldinger og selskapsrapporter, \u00e5rsregnskap og periodiske budsjettrapporteringer, \u00e5rlige rapporteringer om byr\u00e5dets oppf\u00f8lging av bystyrets merknader til vedtak som er fattet og oppf\u00f8lging av merknader fra bystyrets budsjettbehandling, tilbakemeldinger om byr\u00e5dets oppf\u00f8lging av forvaltningsrevisjoner og rapporteringer p\u00e5 ulike oppgaveomr\u00e5der som er regulert i reglementet for byr\u00e5det. Kommuneloven krever at byr\u00e5det avgir f\u00f8lgende rapporter til bystyret: \u2022 \u00c5rlig rapportering om hvordan byr\u00e5det ivaretar og f\u00f8lger opp sitt ansvar for intern styring og kontroll i kommunens virksomhet, jf. \u00a7 25-2. \u2022 \u00c5rlig rapportering om resultater fra statlig tilsyn og kontroll med kommunens oppgavel\u00f8sning, jf. \u00a7 25-2. \u2022 Halv\u00e5rlig rapportering om vedtak byr\u00e5det har fattet og som er av prinsipiell betydning, jf. \u00a7 10-2, siste avsnitt. \u2022 Halv\u00e5rlig rapportering om utviklingen i inntekter og utgifter sammenholdt med \u00e5rsbudsjettet, jf. \u00a7 14-5, tredje avsnitt. \u2022 Halv\u00e5rlig rapportering om forvaltningen av finansielle midler og gjeld, jf. \u00a7 14-13, tredje avsnitt. Status i arbeidet med internkontroll, resultater fra statlig tilsyn, samt status for byr\u00e5dets oppf\u00f8lging av alvorlige funn i forvaltningsrevisjoner, rapporteres det om i kommunens \u00e5rsmelding. 4 Hvert halv\u00e5r rapporterer byr\u00e5det om vedtak i saker som har prinsipiell betydning, slik kommuneloven \u00a710-2, 6. ledd krever. If\u00f8lge Reglement for Bergen bystyre og utvalgene 2023-2027 pkt. 5.8.2 bokstav a) skal enkeltsaker som inneb\u00e6rer prinsipielle avveininger som er av politisk interesse behandles av bystyret og ikke av byr\u00e5det. Denne rapporteringen kan bystyret bruke til \u00e5 kontrollere at byr\u00e5det ikke g\u00e5r ut over sine fullmakter. For det andre er klagebehandling i bystyret og bystyreutvalgene sentralt for bystyrets ut\u00f8velse av tilsyn og kontroll med byr\u00e5dets arbeid. Sp\u00f8rreinstituttene i bystyret og bystyrets organer, og den m\u00e5te bystyret behandler sakene som byr\u00e5det legger frem, er ogs\u00e5 sentrale virkemidler for bystyrets tilsyn og kontroll. Ved s\u00e6rlig alvorlige forhold, kan h\u00f8ringer v\u00e6re et aktuelt redskap som bystyret og bystyreutvalgene tar i bruk for \u00e5 skaffe seg et bedre innsyn i hvordan byr\u00e5det l\u00f8ser eller har l\u00f8st konkrete oppgaver, i tr\u00e5d med Reglement for Bergen bystyre og utvalgene 2023\u20132027. Det kan ogs\u00e5 nevnes at det er mulig \u00e5 f\u00f8re tilsyn med deler av byr\u00e5dets oppgavel\u00f8sning i sanntid ved \u00e5 studere sakslisten til byr\u00e5dsm\u00f8tene. N\u00e5r byr\u00e5det fatter vedtak som folkevalgt organ, legges sakslisten til det enkelte byr\u00e5dsm\u00f8te ut p\u00e5 kommunens nettsider, vanligvis en uke f\u00f8r byr\u00e5dets sluttbehandling. Alle saker som ikke er unntatt offentlighet, vil v\u00e6re tilgjengelig for b\u00e5de bystyrets representanter og allmennheten. Byr\u00e5dets vurdering og anbefaling/konklusjon: Kommunen har et omfattende samfunnsoppdrag gjennom kommunens roller som samfunnsutvikler, tjenesteyter, demokratisk arena og myndighetsut\u00f8ver. Bystyret har overfor innbyggerne et overordnet ansvar for at kommunen i sin oppgavel\u00f8sning ivaretar innbyggernes demokratiske rettigheter. Et slikt perspektiv p\u00e5 kommunens oppgavel\u00f8sning representerer et viktig element i bystyrets politiske tilsyn og kontroll med byr\u00e5dets virksomhet. Byr\u00e5det har i denne saken trukket frem noen sentrale tema som byr\u00e5det mener er viktig for \u00e5 underbygge bystyrets overordnete rolle og funksjon. S\u00e6rlig de lovp\u00e5lagte faste rapporteringene fra byr\u00e5det til bystyret er viktige verkt\u00f8y i bystyrets politiske tilsyn og kontroll med byr\u00e5dets oppgavel\u00f8sning. Byr\u00e5det innstiller til bystyret \u00e5 fatte f\u00f8lgende vedtak: Bystyret tar byr\u00e5dets tilrettelegging for bystyrets tilsyn og kontroll, til orientering. Dato: 29. oktober 2024 Christine B. Meyer Byr\u00e5dsleder Dokumentet er godkjent elektronisk. 5 "
}