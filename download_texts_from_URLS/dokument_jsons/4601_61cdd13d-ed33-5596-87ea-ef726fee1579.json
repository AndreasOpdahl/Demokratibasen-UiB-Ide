{
  "dokument_id": "61cdd13d-ed33-5596-87ea-ef726fee1579",
  "doc_type": "case_presentation",
  "kommune": 4601,
  "tittel": "Bj\u00f8rge utleieboliger. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/9469360/Framstilling-Bjorge-utleieboliger-Gjennomforingsvedtak",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2018/61084-2 Bj\u00f8rge utleieboliger. Gjennomf\u00f8ringsvedtak Hva saken gjelder: Bergen bystyre behandlet i m\u00f8te 22.02.2017 sak nr. 34/17 \u00abHandlingsplan for 250 flere kommunale utleieboliger 2017-2021\u00bb. M\u00e5let er \u00e5 anskaffe differensierte boliganlegg, som gir gode og tilpassede boliger for de som trenger det aller mest. Denne saken gjelder endelig vedtak om gjennomf\u00f8ring av prosjektet p\u00e5 Bj\u00f8rge. Bj\u00f8rge utleieboliger vil inng\u00e5 i Boligprogrammet som del av de 125 boligene som kommunen skal etablere i egen regi. Fagetatens vurdering og anbefaling: Bakgrunn: Det har v\u00e6rt utf\u00f8rt mulighetsstudier av en rekke kommunale tomter, herunder tomten p\u00e5 Bj\u00f8rge, som presenteres i denne saken. Det planlegges \u00e5 etablere fem utleieboliger uten personalbase p\u00e5 tomten. Sm\u00e5husene p\u00e5 Bj\u00f8rge er ment for personer med omfattende og vedvarende rusproblematikk som i tillegg kan ha diverse psykiske helseutfordringer. Prosjektbeskrivelse: Tomten er i dag ubebygd og ligger i et LNF-omr\u00e5de. F\u00f8r 1. gangs behandling av planforslaget ble planomr\u00e5det, etter krav fra planetaten, utvidet for \u00e5 inkludere eiendom med fritidsbolig p\u00e5 gnr. 22 bnr. 14 som er i privat eie. Denne eiendommen ligger et stykke unna byggeomr\u00e5det. Se illustrasjonsplan under. 1 Det skal oppf\u00f8res fem sm\u00e5hus som hver fungerer som selvstendige og fullverdige boliger. Sm\u00e5husene er kjedet sammen til to bygningskropper hvor den ene utgj\u00f8r tre boliger, mens den andre utgj\u00f8r to boliger. Alle boligene har hver sin private forhage mot s\u00f8rvest med gode solforhold, og bakhage med inngangsparti og sykkelparkering. Mellom boligene er det felles uteomr\u00e5de. Alle oppholdssoner i felles uteareal skal v\u00e6re universelt utformet. Det etableres renovasjonsl\u00f8sning og fire parkeringsplasser i forbindelse med prosjektet. Det skal etableres ny avkj\u00f8rsel fra Bj\u00f8rgeveien, tilkomstveier og infrastruktur. Etablering av avkj\u00f8rselen er et rekkef\u00f8lgekrav og skal ferdigstilles f\u00f8r igangsettingstillatelse. I regulerings- planen er det ogs\u00e5 rekkef\u00f8lgekrav om en enkel oppgradering av tursti i utkanten av planomr\u00e5det. Det har v\u00e6rt en lang og krevende detaljreguleringsprosess (oppstart v\u00e5r 2019). I l\u00f8pet av planprosessen er det kommet inn en del krav fra offentlige interessenter, som medf\u00f8rte flere runder med utvidelser av planomr\u00e5det. Den lange planprosessen har medf\u00f8rt \u00f8kte kostnader 2 b\u00e5de eksternt og internt. Reguleringsplanen ble sendt til 2. gangs behandling medio mars 2022. Reguleringsplanen ble behandlet og politisk vedtatt i Bergen bystyre i m\u00f8te 22.06.2023, sak.nr 237/23. Prosjektet gjennomf\u00f8res som en totalentreprise. Konkurransen ble lyst ut 18.09.2023 med svarfrist 27.10.2023. Det var god respons fra markedet og det kom inn 13 tilbud. Kostnadskalkylen knyttet til gjennomf\u00f8ringsvedtaket i denne saken, er basert p\u00e5 innkomne priser fra markedet. \u00d8konomiske konsekvenser: Prosjektet ble f\u00f8rst skilt ut fra sekkeposten \u00abBoligprogram \u2013 125 nye boliger\u00bb i handlings- og \u00f8konomiplan 2019-22, hvor det etter endt mulighetsstudie hadde blitt lokalisert en mulig tomt p\u00e5 Bj\u00f8rge og reguleringsprosess igangsatt. Forel\u00f8pig budsjett som ble avsatt var et sv\u00e6rt tidlig estimat basert p\u00e5 forventet arealbehov og en gjennomsnittlig kvadratmeterpris. I gjeldende handlings- og \u00f8konomiplan (2024-27) er vedtatt brutto totalramme for prosjektet 57,6 mill. Av disse er 11 mill. avsatt tidligere \u00e5r, mens resterende 46,6 mill. er budsjettert i \u00f8konomiplanperioden 2024-27. Det er gjennomf\u00f8rt en intern usikkerhetsanalyse med basis i skisseprosjekt i april 2021. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen blir kvalitetssikret. Det gj\u00f8res kvalifiserte anslag p\u00e5 kostnad og sannsynlighet ved prosjektets usikkerheter, og disse analyseres ved hjelp av en matematisk modell. Ved usikkerhetsniv\u00e5 P50 er det en sannsynlighet p\u00e5 50 % for at prosjektet kan gjennomf\u00f8res innenfor det angitte bel\u00f8pet. Ved budsjettering anbefales det benyttet bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Ny forventet prosjektkostnad og anbefalt total kostnadsramme ved siste kvalitetssikring i november 2023 angir en P50 p\u00e5 49,6 mill. og en P85 p\u00e5 52,4 mill. Siden investerings- kostnaden er noe lavere enn de 57,6 mill. som er avsatt i H\u00d8P24-27 s\u00e5 vil restbel\u00f8pet p\u00e5 5,2 mill. trekkes inn ved rullering av handlings- og \u00f8konomiplan. Bj\u00f8rge er et spesielt prosjekt grunnet veldig lavt bruttoareal (BTA) p\u00e5 318 m2, og det er gjennomf\u00f8rt en meget tidkrevende detaljreguleringsprosess, som tidligere beskrevet. Det er f\u00e5 enheter som skal etableres i prosjektet og n\u00e5r totalkostnaden i prosjektet skal fordeles p\u00e5 et lavt BTA og f\u00e5 enheter, fremst\u00e5r kostnadene pr. enhet som h\u00f8ye. Kostnadsdrivere har v\u00e6rt: \u2022 Kostnader for infrastruktur (vei, utend\u00f8rs el, utend\u00f8rs VVS etc.) er relativt lik om det etableres f\u00e5 eller flere boliger. I dette prosjektet er det lang avstand til p\u00e5kobling av infrastruktur. \u2022 Lang og omfattende planprosess med tilh\u00f8rende interne og eksterne kostnader som blir uforholdsmessig h\u00f8y i forhold til antall kvadrat som skal etableres. \u2022 Kostnader for utend\u00f8rsarbeider er i dette prosjektet relativt lik om det etableres f\u00e5 eller flere boliger. \u2022 Krav om etablering av ny avkj\u00f8rsel fra fylkesvei (rekkef\u00f8lgekrav). \u2022 Interne kostnader omtrent like h\u00f8ye om det etableres f\u00e5 eller flere boliger. \u2022 Vedtatte krav og strategier i Bergen kommune for blant annet klima og milj\u00f8, arkitektur samt seri\u00f8sitetskrav. \u2022 Ekstra krav til robusthet for boligene mht. m\u00e5lgruppe. 3 Driftskonsekvenser: FDVU-kostnader estimeres til kr 206 700 og husleieinntekter/bost\u00f8tte estimeres til kr 720 000 \u00e5rlig. Underdekning: I henhold til Bergen kommunes \u00f8konomireglementet skal det, i forbindelse med at det treffes gjennomf\u00f8ringsvedtak med bevilgning knyttet til investeringsportef\u00f8ljen i Etat for boligforvaltning (EBF), etableres en forel\u00f8pig husleieavtale mellom EBF og den enhet i bykassen som har \u00abbestilt\u00bb investeringen. Denne avtalen skal fungere som garanti for at EBF mottar en fremtidig inntjening knyttet til investeringsprosjektet. For det aktuelle prosjekt er det annuitets-messig over avskrivningsperioden p\u00e5 40 \u00e5r beregnet en \u00e5rlig underdekning p\u00e5 kr 2 192 000. Avtalen med tilh\u00f8rende beregningsgrunnlag basert p\u00e5 P50 ble signert av Byr\u00e5dsavdeling for barnevern og sosiale tjenester og EBF den 14.06.2023. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen under viser en totaloversikt over kapitalkostnadene som vil belastes driftsbudsjett i nedbetalingsperioden. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli. Byr\u00e5dets vurdering og anbefaling/konklusjon: M\u00e5lgruppen for boligene er personer med omfattende og vedvarende rusproblematikk som i tillegg har psykiske helseutfordringer. Disse beboerne kan ha utfordringer med \u00e5 bo i et ordin\u00e6rt bomilj\u00f8 og vil trenge bistand for \u00e5 mestre et boforhold. For denne m\u00e5lgruppen er det med andre ord ikke et alternativ \u00e5 bo i mer ordin\u00e6re, kommunale boliganlegg, som i st\u00f8rre grad er samlokalisert med eller integrert i ordin\u00e6re bomilj\u00f8er. Boligbehovet m\u00e5 l\u00f8ses gjennom mindre, kommunale boliganlegg, som noen ganger b\u00f8r ligge med avstand til andre funksjoner. Dermed blir ogs\u00e5 etableringskostnadene h\u00f8ye, som i dette boligprosjektet. Enhetskostnaden m\u00e5 b\u00e5de vurderes ut fra antallet boliger (sm\u00e5driftsulemper), beliggenhet (som bl.a. utl\u00f8ser infrastruktur og rekkef\u00f8lgetiltak) og den spesielle byggkvaliteten m\u00e5lgruppen krever. Byr\u00e5det erkjenner derfor at boligene i denne saken n\u00f8dvendigvis vil ha helt andre enhetskostnader enn ordin\u00e6re boliger. Beboere i boligene vil f\u00e5 ambulant oppf\u00f8lging fra ulike tjenesteytere med helse- og sosialfaglig bakgrunn. Kommunen har god erfaring med \u00e5 ansette personer med erfaringskompetanse og dette vil vektlegges i den ambulante tjenesten. Boligene er s\u00e6rlig tilrettelagt for beboergruppen, har en hensiktsmessig beliggenhet og vil v\u00e6re et viktig supplement for at kommunen skal tilby differensierte boliger. P\u00e5 Bj\u00f8rge vil gruppen kunne bo for seg selv, med f\u00e5 naboer \u00e5 forholde seg til, samtidig som de kan f\u00e5 oppf\u00f8lging fra ulike ambulerende tjenester. M\u00e5let er at leietakerne skal f\u00e5 hjelp til \u00e5 etablere seg i en bolig, samt f\u00e5 bistand slik at de kan beholde et trygt hjem over tid. Boligene kan bidra til at beboerne f\u00e5r en mer stabil hverdag og \u00f8kt livskvalitet. Byr\u00e5det vurderer det slik at prosjektet som presenteres i saken er et godt bidrag til det vedtatte Boligprogrammet og byr\u00e5det anbefaler at prosjektet gjennomf\u00f8res som skissert i saken. 4 Begrunnelse for framleggelse til bystyret: Budsjettfullmaktenes pkt. 2.3 bokstav g) om gjennomf\u00f8ringsvedtak sier at investeringsprosjekt med terskel over 50 mill. kroner skal vedtas i bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet Bj\u00f8rge utleieboliger med en anbefalt total investeringsramme p\u00e5 52,4 millioner gjennomf\u00f8res. Styringsm\u00e5l fastsettes til 49,6 mill. 2. Det bevilges 52,4 mill. av total investeringsramme p\u00e5 57,6 mill. innarbeidet i vedtatt handlings- og \u00f8konomiplan til prosjektet. Budsjettavsetning fremg\u00e5r av f\u00f8lgende tabell: 3. Overskytende bel\u00f8p p\u00e5 5,2 mill. trekkes inn ved rullering av handlings- og \u00f8konomiplan. Dato: 20. desember 2023 Christine B. Meyer Eivind K. N\u00e6vdal-Bolstad Byr\u00e5dsleder Byr\u00e5d for finans Dokumentet er godkjent elektronisk. Vedlegg: Fagnotat av 9. november 2023 Kostnadsskjema F\u00f8lgeskjema til gjennomf\u00f8ringsvedtak 5 "
}