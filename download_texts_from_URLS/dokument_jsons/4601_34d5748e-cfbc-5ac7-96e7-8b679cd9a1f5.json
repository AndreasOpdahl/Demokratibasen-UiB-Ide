{
  "dokument_id": "34d5748e-cfbc-5ac7-96e7-8b679cd9a1f5",
  "doc_type": "case_presentation",
  "kommune": 4601,
  "tittel": "H\u00f8ring om retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 - 2028",
  "url": "https://bergen.kommune.no/politikere-utvalg/api/fil/bk360/9977510/Framstilling-Horing-om-retningslinjer-for-tildeling-av-salgs-og-skjenkebevillinger-og-forskrift-om-salgs-skjenke-og-apningstider-i-Bergen-kommune-for-bevillingsperioden-2024-2028",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/29546-6 H\u00f8ring om retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 - 2028 Hva saken gjelder: Byr\u00e5d for n\u00e6ring, kultur og idrett legger med dette frem utkast til retningslinjer for tildeling av salgs- og skjenkebevillinger, og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028, og foresl\u00e5r \u00e5 sende disse p\u00e5 h\u00f8ring. Byr\u00e5det ber aktuelle h\u00f8ringsinstanser om \u00e5 avgi uttalelser til h\u00f8ringsutkastet. I de nye retningslinjene legges det vekt p\u00e5 byr\u00e5dsplattformens kapittel om skjenkepolitikk (side 36) hvor det, blant annet, fremkommer at byr\u00e5det vil: \u25aa Vurdere \u00e5 utvide skjenketidene til lovens maksgrense. \u25aa \u00c5pne for \u00e5 utvide skjenketiden p\u00e5 uteserveringene, p\u00e5 steder hvor dette ikke f\u00e5r negative konsekvenser for de som bor i omr\u00e5det. \u25aa \u00c5pne for salg av alkohol i butikk p\u00e5 julaften. \u25aa V\u00e6re positive til alkoholservering p\u00e5 kultur- og idrettsarrangementer rettet mot voksne. Etter h\u00f8ringsrunden vil byr\u00e5det legge frem sak for bystyret. Endringer i retningslinjene: H\u00f8ringsutkast med forslag til nye retningslinjer er vedlagt saken, og det vises til dette i sin helhet. Kapittel 2, pkt 4 Setningen om at \u00abarbeidskontraktene skal oppfylle kravene til allmenngjort minstel\u00f8nn\u00bb tas bort. Alkoholloven \u00e5pner ikke for \u00e5 sette krav om minstel\u00f8nn som forutsetning for skjenkel\u00f8yve. Det er byr\u00e5dens oppfatning at dette tilligger Arbeidstilsynets oppgaver. Kapittel 4.1, andre ledd Det er spesifisert at det, \u00ab[e]tter en konkret helhetsvurdering kan det ogs\u00e5 tildeles skjenkebevilling til andre konsepter, som for eksempel kino og andre kulturarrangement\u00bb. Kapittel 4.1, fjerde ledd Det er spesifisert at det er unntak fra krav om at skjenkestedet skal ha gratis og lett tilgjengelig vann i lokalet til kunder for selvbetjening for serveringssteder med bordservering, all den tid slike steder serverer vann ved bordet. 1 Kapittel 4.1, femte ledd Hele dette avsnittet er tatt bort: \u00abDet skal informeres om at springvann er gratis i alle menyer der det opplyses om andre drikkevarer. Dersom det finnes oppslagstavle for drikkevarer i baren, skal denne inneholde informasjon om at man kan f\u00e5 gratis springvann\u00bb. Kapittel 4.1, sjette ledd Hele dette avsnittet er tatt bort: \u00abI Bergen kommune har en alkoholfrie soner hvor det i utgangspunktet ikke blir gitt tillatelser til skjenking av alkohol. Alle byrom og parker er i utgangspunktet en alkoholfri sone. Det kan gj\u00f8res unntak fra dette ut fra en konkret helhetsvurdering i forbindelse med at det etableres nye byrom. Publikumsarealer som er \u00e5pne for allmennheten p\u00e5 idrettsarenaer er ogs\u00e5 definert som en alkoholfri sone. Unntatt fra denne regelen om alkoholfrie soner er midlertidige tillatelser til skjenking av alkohol i forbindelse med st\u00f8rre kulturarrangement og byomfattende folkefester. I slike tilfeller tilligger det byr\u00e5det \u00e5 gi eventuelle unntak\u00bb. Kapittel 8.2 Her fremkommer krav til bredde for fri ferdsel ved uteserveringer. Dette f\u00f8lger av f\u00f8ringer i Kommunedelplan (KDP) Sentrum. Eksplisitt krav om 3m er derfor fjernet fra reglementet og det henvises i stedet til KDP Sentrum. Nytt avsnitt lyder: \u00abFremkommeligheten og de trafikale forhold skal v\u00e6re gode etter etablering av uteserveringen. Bredde til fri ferdsel avgj\u00f8res etter en konkret vurdering, og den skal v\u00e6re i henhold til gjeldende bestemmelser i Kommunedelplan (KDP) Sentrum. Menyskilt, navneskilt, blomsterkasser og andre innretninger i forbindelse med uteserveringen skal ikke plasseres utenfor serveringsarealets avgrensing. Unntak kan gj\u00f8res i omr\u00e5der med liten ferdsel\u00bb. Kapittel 8.4 Man har her gjort en endring i krav til avgrensninger. Det kreves ikke lengre metallgjerder, og det settes krav til estetikk. Ny formulering lyder: \u00abF\u00f8lgende avgrensinger godtas: Gjerder i lengre seksjoner som ikke er grunnfaste i kombinasjon med t\u00f8y eller tau, eller andre l\u00f8sninger som sikrer behovet for avgrensing og flyttbarhet. Avgrensing skal hensynta krav til estetisk utforming, og avgrensninger p\u00e5 offentlig grunn skal fjernes n\u00e5r de ikke er i bruk\u00bb. Endringer i forskriften: H\u00f8ringsutkast med forslag til ny forskrift er vedlagt saken, og det vises til denne i sin helhet. Pkt 1 Setningen om at \u00ab[d]et er ikke tillatt \u00e5 selge alkohol p\u00e5 julaften\u00bb er tatt bort. Pkt. 2 Alkoholloven gir kommunen handlingsrom til \u00e5 fastsette regler for skjenking mellom 06:00 og kl. 03.00. Det er satt skjenkestart fra 06:00, og alminnelig skjenketid er satt til 02:00. Videre er det anledning til \u00e5 s\u00f8ke om utvidet skjenking frem til kl. 03.00 med vilk\u00e5r om ansvarlig vertskapskurs. Det er ogs\u00e5 gjort presiseringer ifm. skjenking p\u00e5 s\u00f8ndag og helligdager, samt ifm. skjenking p\u00e5 byomfattende arrangementer og uteserveringer. 2 Nytt punkt 2 lyder i sin helhet: 2. SKJENKETID 2.1 Skjenkestart 2.1.1 Skjenketiden for alkoholholdig drikk gruppe 1 og 2 er fra kl. 06.00, med unntak av s\u00f8ndag og helligdager hvor skjenketiden er fra kl. 12.00. 2.1.2 Skjenketiden for alkoholholdig drikk gruppe 3 er fra kl. 13.00. 2.2 Skjenkeslutt 2.2.1 Alminnelig skjenketid for alkoholholdig drikk gruppe 1 - 3, er til kl. 02.00. 2.2.2 Utvidet skjenketid for alkoholholdig drikk gruppe 1 - 3 til kl. 03.00, kan ut\u00f8ves ved steder der alle som arbeider med servering av alkohol, eller som arbeider som vakter eller sikkerhetspersonale etter kl. 24.00, har gjennomg\u00e5tt kursopplegget for ansvarlig vertskapkurs, og s\u00f8knad er sendt til Kontor for skjenkesaker. Ved steder som skjenker frem til kl. 03.00 og hvor det er 18-\u00e5rs aldersgrense, skal det v\u00e6re minst tre ansatte tilstede fra kl. 24.00 til stedet stenger. Disse tre m\u00e5 ha gjennomg\u00e5tt enten vekterkurs eller ansvarlig vertskapskurs i Bergen. Ved byomfattende arrangementer er skjenketid til 03:00 uavhengig av antall ansatte med gjennomg\u00e5tt ansvarlig vertskapskurs. 2.2.3 Utvidet skjenketid kan ut\u00f8ves p\u00e5 studentsteder der minst to personer, som arbeider med servering av alkohol, eller som arbeider som vakter eller sikkerhetspersonale etter kl. 24.00, har gjennomg\u00e5tt kursopplegget for ansvarlig vertskap, og s\u00f8knad er sendt til Kontor for skjenkesaker. 2.2.4 Skjenketiden for alkoholholdig drikk gruppe 1 - 3 ved uteserveringer er til klokken 01:00. Utvidet-, eller forkortet, skjenketid vil kunne gis basert p\u00e5 individuelle vurderinger knyttet til konsekvenser for de som bor i omr\u00e5det. Byr\u00e5dens vurdering og anbefaling/konklusjon: Byr\u00e5den anbefaler at foreliggende forslag til Retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028 legges ut til offentlig h\u00f8ring med en h\u00f8ringsperiode p\u00e5 tre uker fra den dato byr\u00e5det fatter vedtak i saken. Vedtakskompetanse: Byr\u00e5dets fullmakter \u00a7 2.5 Saksforberedelse vedtatt av bystyret 16.12.2020 i sak 378/20: Byr\u00e5det har ansvar for \u00e5 forberede og fremlegge saker til bystyrets organer. Det er bystyret som vedtar retningslinjer for bevillingsperioden 2024-2028. Dette skal skje innen 30. juni 2024. Som en del av saksforberedelsen \u00f8nsker byr\u00e5det \u00e5 sende utkast til \u00ab[r]etningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028\u00bb p\u00e5 h\u00f8ring til relevante h\u00f8ringsinstanser. I henhold til forvaltningsloven \u00a7 37 skal offentlige og private institusjoner og organisasjoner for de erverv, fag eller interessegrupper som forskriftene skal gjelde eller gjelder for eller hvis 3 interesser s\u00e6rlig ber\u00f8res, gis anledning til \u00e5 uttale seg f\u00f8r forskriften blir utferdiget, endret eller opphevet. Byr\u00e5d for n\u00e6ring, kultur og idrett innstiller til byr\u00e5det \u00e5 fatte f\u00f8lgende vedtak 1. Retningslinjer for tildeling av salgs- og skjenkebevillinger og forskrift om salgs-, skjenke- og \u00e5pningstider i Bergen kommune for bevillingsperioden 2024 \u2013 2028 legges ut til offentlig h\u00f8ring. 2. H\u00f8ringsperioden er tre uker fra den dato byr\u00e5det fatter vedtak i saken. Dato: 12. mars 2024 Reidar Digranes Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: 1. H\u00d8RINGSUTKAST: RETNINGSLINJER FOR TILDELING AV SALGS- OG SKJENKEBEVILLINGER I BERGEN KOMMUNE FOR BEVILLINGSPERIODEN 2024-2028 2. H\u00d8RINGSUTKAST: FORSKRIFT OM SALGS-, SKJENKE- OG \u00c5PNINGSTIDER I BERGEN KOMMUNE 2024 -2028 4 "
}