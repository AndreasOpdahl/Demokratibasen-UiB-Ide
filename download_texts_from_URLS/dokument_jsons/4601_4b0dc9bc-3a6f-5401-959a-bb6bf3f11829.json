{
  "dokument_id": "4b0dc9bc-3a6f-5401-959a-bb6bf3f11829",
  "doc_type": "case_attachment",
  "kommune": 4601,
  "tittel": "Kulturkontorenes faglige vurderinger til Kulturetatens fagnotat",
  "url": "https://bergen.kommune.no/politikere-utvalg/api/fil/bk360/11996075/Kulturkontorenes-faglige-vurderinger-til-Kulturetatens-fagnotat",
  "tekst": "Innspill til fagnotat Overordnet vurdering om hvordan tilbudene burde organiseres i lys av teksten ovenfor. Fire kulturkontor i bydelene administrert under Bergen offentlige bibliotek. For \u00e5 oppn\u00e5 m\u00e5l om innsparing av administrasjon, kan tilbudene videref\u00f8res med kutt i administrasjonen sentralt og bydekkende i Kulturetaten. I 2022 tilbakef\u00f8rte Kulturetaten tjenestene p\u00e5 barne- og ungdomsfeltet, kulturtilbudene til mennesker med utviklingshemming og deler av markedsf\u00f8ringsarbeidet av etatens tjenester tilbake til kulturkontorene. Administrative ressurser ble flyttet til kulturkontorene for \u00e5 gi en mer effektiv drift og bedre kvalitet p\u00e5 tjenestene til innbyggerne. Med kortere avstand mellom tjenestene og administrasjon oppn\u00e5dde etaten h\u00f8yere bes\u00f8kstall, bedre lokalt informasjonsarbeid, synergier i lokale samarbeid, og tettere personaloppf\u00f8lging av deltidsansatte i tilbudene. Erfaringer etter omorganiseringen i 2017 viste at sentralisering av driftsarbeidsoppgaver til en sentral administrasjon, ikke gav en \u00f8nsket effektivisering av driften. Det f\u00f8rte til en vekst i administrasjon, mens selve tilbudene til barn, unge og mennesker med utviklingshemming ble svekket i mengde og kvalitet. Det er derfor naturlig \u00e5 tenke at prosessen med \u00e5 flytte ressurser tilbake til fire kulturkontor ytterligere gjennomf\u00f8res i den nye omstillingssituasjonen, nettopp for \u00e5 svare p\u00e5 kravet om en mer effektiv drift. Kutt i Kulturetatens sentraladministrasjon kan gi en mer effektiv drift og redusere kostnader. Et st\u00f8rre ansvar, og handlingsrom, fordelt p\u00e5 f\u00e6rre avdelinger (fra 9 til 4) tett p\u00e5 mottakere og tjenesteproduksjon, vil gi en bedre og mer effektiv drift. Kulturkontorene kan fungere som egne resultatenheter underlagt Bergen offentlige bibliotek. Kulturkontor og lokale biblioteks-filialer kan med fordel jobbe tettere for \u00e5 gi innbyggerne en bedre informasjonsstr\u00f8m lokalt. Bibliotekets filialer i bydelene har stor variasjon av ulike tilbud til ulike m\u00e5lgrupper. Kulturloven (2007 \u00a74) sier at kommunen skal sikre informerende tiltak for \u00e5 fremme og legge til rette for et bredt spekter av kulturvirksomheter. For \u00e5 gi best mulig informasjon vil det v\u00e6re viktig at b\u00e5de kommunal tjenesteproduksjon og kulturfrivilligheten f\u00e5r gode vilk\u00e5r til \u00e5 informere, og n\u00e5 ut til innbyggerne. M\u00f8te med publikum og brukere kan utvikles gjennom felles kanaler for arrangementsinformasjon. Det forutsettes at informasjonsproduksjon sikres n\u00e6r der tilbudene blir produsert/administrert. R\u00e5d i utviklingen av bydekkende kontra bydelsdefinerte tilbud Det er mange grunner til at kulturtilbud b\u00f8r ligge i n\u00e6rhet til der folk bor; rettferdighetsprinsipp, kostnader i tid, penger og milj\u00f8 ved reising, lokalt eierskap, identitet og medvirkning. N\u00e6rhet til gode tilbud er et viktig prinsipp. Bydelsdefinerte tilbud som er utviklet i samspill med den lokale frivilligheten, det organisasjonsdrevne kulturlivet og innbyggernes egne behov, sikrer et treffsikkert ressurseffektivt kulturtilbud i Bergen. Kulturaktivitet og lokale initiativ er i sin natur forskjellige og autonome. Ved st\u00f8tte, oppf\u00f8lging, lokal kompetanse, r\u00e5d og veiledning kan bydeler skape et godt kulturtilbud bygd p\u00e5 samskaping og oppgavefordeling mellom kommunen og lokalt kulturliv. Lokale kulturkontor har kompetansen, nettverket og er i kontinuerlig kontakt med lokalmilj\u00f8et og kommunens andre etater. Administrasjon p\u00e5 niv\u00e5 3 sikrer en effektiv ressursutnyttelse der kommunen ikke stiller seg i veien for tilbud som frivilligheten skaper. Lokale beslutningstakere gir et godt samarbeid med frivilligheten, kommunens \u00f8vrige etater og de lokale politir\u00e5dene. Utviklingen av bydelsdefinerte tilbud vil kunne kompensere, treffe og utfylle bydelenes \u00f8vrige kulturliv. Bydekkende tilbud er sjeldent bydekkende i praksis. Enkeltst\u00e5ende bydekkende arrangement kan med hell tilbys i Bergen sentrum, men faste aktiviteter for barn og unge er ikke bydekkende i praksis. Kommunens demografiske fordeling av f.eks barn og unge forteller at m\u00e5lgruppen for tilbudene ikke bor i sentrumskjernen. Bydekkende utvikling av tilbud gir ikke rom for \u00e5 tilpasse tilbud i de n\u00e6rmilj\u00f8ene de skal virke. En str\u00f8mlinjeforming av tilbud vil gi en mer effektiv tjenesteproduksjon, men vil treffe ulikt i de bydelene og bidra til en negativ effekt p\u00e5 aktivitets- og tilbudsniv\u00e5et. Bydekkende satsinger har tidligere, og kan i fremtiden produseres fra et lokalt kulturkontor. Enten som et samarbeidsprosjekt med et en bred medvirkning eller en organisatorisk organisering i en bydel. De h\u00f8yst prioriterte tilbud de neste 3 \u00e5rene? Kulturbygg Kulturhusene, bydelshusene, \u00f8vingslokaler og \u00f8vrige kulturlokaler som kulturkontorene forvalter gjennom Aktivkommune er det viktigste virkemiddelet vi har for \u00e5 stimulere frivilligheten, n\u00e6rmilj\u00f8et og kulturlivet i hele Bergen. Kulturlokaler er felles lokaler som gir rom for en variert kulturell virksomhet. B\u00e5de egenaktivitet, felles aktivitet og formidling av kunst og kultur. Saksbehandlingen gjennom Aktivkommune sikrer likebehandling og transparent tildeling av frivillighetens viktigste ressurs. Den ivaretar risikovurderinger, branninstrukser og \u00f8vrige HMS tiltak og fordeles etter gjeldene politiske planer for v\u00e5rt arbeid. Kulturkontorene gir organisasjoner og enkeltpersoner mulighet til \u00e5 utfolde seg i egnede lokaler som er egnet til deres kulturelle uttrykk som dansegulv med svikt og speil, lyd og lys til konsert og teater, lokaler med akustiske tilpasninger og lydtette \u00f8vingslokaler med lydanlegg, keramikkverksted og atelier for malegrupper og kursvirksomhet. Ved \u00e5 tilby egnede kulturlokaler til frivillige organisasjoner og lokalt kulturliv f\u00e5r man et \u00f8kt aktivitetstilbud, et mangfold av kulturuttrykk i bydelen. Uten at kommunen produserer aktiviteten. Kulturbygg er en ressurs og m\u00f8teplass i bydeler og n\u00e6rmilj\u00f8. Kulturkontorenes aktive forvaltning av kulturbyggene sikrer et mangfold av frivillige lag og organisasjoner som skaper et bredt aktivitetstilbud i bydelene. I 2024 var det xxx ulike organisasjoner som benyttet seg av kulturkontorenes kulturbygg og skapte lokal aktivitet. Det var et publikumsbes\u00f8k p\u00e5 xxxx De aller fleste av kulturlokalene som tildeles frivilligheten er uten bemanning og tilsyn. For at det skal fungere er det viktig at det er en tillitsbasert relasjon mellom kommunen og de frivillige. Kulturkontorene forvalter blant annet kulturhusene Fana Kulturhus og \u00c5sane Kulturhus. Disse husene er topp moderne og teknisk avanserte scener/kulturanlegg som er signalbygg i sine bydeler, og benyttes av organisasjoner og publikum i hele Bergen Kommune. Drift av kulturhus av denne st\u00f8rrelsen krever spesialkompetanse p\u00e5 blant annet utleie, arrangementsplanlegging, sceneteknikk, informasjonsarbeid og ledelse, og det er avgj\u00f8rende (og selvinnlysende) at denne kompetansen har arbeidssted p\u00e5 selve kulturhuset. Kulturkontorene drifter kulturhusene tett sammenflettet med andre kulturkontor-funksjoner, basert p\u00e5 \u00e5relang kompetansebygging og utvikling. Framtidig drift av kulturhusene vil dermed i stor grad v\u00e6re avhengig av at ressurser og personell blir opprettholdt som en del av kulturkontorstrukturen slik den foreligger i dag. Barnas kulturhus kan administreres under Bergenhus og \u00c5rstad kulturkontor eller hovedbiblioteket i sentrum. Innsparing - det blir ikke ansatt ny leder. Ungdomsklubber/Fritidsklubber Kulturkontorene driver totalt 22 junior- og ungdomsklubber i alle bydelene. Tilbudene er \u00e5pne for alle og har et fokus p\u00e5 \u00e5 skape trygge m\u00f8teplasser med stabile rammer og relasjoner til trygge voksne. I Folkehelsemeldingen (Meld. St. 15 (2022-2023, kap. 5.2.) st\u00e5r det at fritidsklubber motvirker utenforskap, treffer lavinntektsfamilier, og ungdom som hyppigere er involvert i vold, mobbing og regelbrudd. Videre st\u00e5r det at fritidsklubber kan ha en forebyggende rolle for barn og unge med psykiske helseutfordringer og de l\u00f8ftes frem som viktige arenaer for \u00f8kt livskvalitet. Det er kommunene som har hovedansvaret for fritidsklubbene. Kulturkontorene har ikke noe samarbeid med bibliotekets fritidsklubber/klubbkvelder. Kulturkontorene har opparbeidet seg en bred kompetanse for \u00e5 h\u00e5ndtere driften av \u00e5pne lavterskeltilbud til ungdom. Klubbene er lokalisert i alt fra ungdomshus til kj\u00f8pesenter, kulturhus, idrettshaller og skolebygg. Det krever et l\u00f8pende arbeid med beredskapsplaner, ROS- analyser og rutiner som er stedspesifikke p\u00e5 hver lokasjon. Klubbene skal v\u00e6re trygge m\u00f8teplasser b\u00e5de for ansatte og deltakere n\u00e5r utfordringene kommer. Det er skapt mange gode lokale samarbeid i de ulike klubbene. Forandringshuset, Mola-stiftelsen, utekontakten, 13-20, frivilligsentraler, skolene, idrettsr\u00e5det og r\u00f8de kors er blant samarbeidspartnere. En viktig suksessfaktor er det lokale samarbeidet i n\u00e6rmilj\u00f8et og i bydelen tilbudet skal tjene. Hver bydel har ulike akt\u00f8rer og ulike samarbeidsrelasjoner for \u00e5 gi ungdommene det beste tilbudet. N\u00e6rmilj\u00f8et har ulike forventninger og \u00f8nsker til deres ungdomstilbud. Gode ungdomstilbud krever lokalt kulturarbeid, ikke str\u00f8mlinjeformet tjenesteproduksjon. I 2023 ble Elvetun ungdomshus i Loddefjord Bergens mest bes\u00f8kte ungdomsklubb i hele Bergen, mest p\u00e5 grunn av det gode lokale samarbeidet. Fritidsklubber er viktige livssynsn\u00f8ytrale sosiale l\u00e6ringsarenaer i forebygging mot utenforskap, ensomhet, radikalisering og ungdomskriminalitet. En investering i trygghet og fellesskap. Lokal tilstedev\u00e6relse Det \u00e5 m\u00f8te lokale initiativ fra frivilligheten og lokalt kulturliv skaper synergier mellom organisasjoner, frivilligheten og kommunens ulike avdelinger. Kommunen kommer tett p\u00e5 n\u00e6rmilj\u00f8et og tilbyr effektivt tjenester til innbyggerne. Lokale kulturdager er et viktig verkt\u00f8y for utvikling og lansering av nye innbyggerinitierte tiltak. Dette gir kort vei for lokale initiativ til lokal aktivitet. Driftsmessig er det fornuftig med kortere reisevei mellom administrasjon og tilbud ift. logistikk, n\u00f8kler, tilsyn og lokalt samarbeid. Vi har ogs\u00e5 sett at risikoen ved \u201calenearbeid\u201d i kulturhusene kan motvirkes ved at det er kolleger som jobber sammen for \u00e5 utnytte kapasiteten mest effektivt. Kulturtilbud til personer med utviklingshemming Kommunen er en viktig bidragsyter i kunst- og kulturtilbudet til mennesker med utviklingshemming. Kulturkontorene, Idrettsetaten, Bergen kulturskole og Bergen Offentlige Bibliotek st\u00e5r bak en rekke aktiviteter for m\u00e5lgruppen. Bergen kommune - Kulturplan for mennesker med utviklingshemming 2023-2027 Planen gir et overblikk over tilbudet som eksisterer i dag og hvordan dette er fordelt p\u00e5 de ulike bydelene. Kulturtilbudene spenner fra fritidsklubber, kreative verksteder, musikkgrupper, dansegrupper og teatergrupper. Det arrangeres ogs\u00e5 \u00e5rlige m\u00f8nstringer og mange forestillinger og arrangementer. Flere av kulturkontorenes kulturtilbud til m\u00e5lgruppen har venteliste og da s\u00e6rlig innen kategoriene musikk og teater. Kulturtilbudene til denne s\u00e5rbare gruppen fordeler seg fint mellom kulturkontorene, kulturskolen, bibliotekene og organisasjoner og lag ut fra avdelingenes fagfelt. Det anbefales at den nylig vedtatte planen f\u00f8lges slik den er vedtatt. Aktivitetstilbud for ensomme eldre Kulturkontoret b\u00e5de drifter og tilrettelegger aktivitet til ensomme eldre. Kulturhuset Danckert Krohn, Labyrinten kulturkafe, Laksev\u00e5g Frivilligsentral, Ytrebygda Frivilligsentral og \u00c5sane Frivilligsentral er kommunale satsinger som gj\u00f8r en viktig jobb i \u00e5 skape m\u00f8teplasser for ensomme eldre. Kulturhuset Danckert Krohn og Nordnes bydelshus ble gitt til Bergen kommune med klausul om at byggene skulle brukes til spesielt eldre, s\u00e5 her er det sv\u00e6rt mye aktivitet for m\u00e5lgruppen, de andre kulturlokalene i alle bydelene er ogs\u00e5 i bruk for m\u00e5lgruppen, spesielt p\u00e5 dagtid.Labyrinten kulturkafe er et tiltak for \u00e5 skape \u00e5pne m\u00f8teplasser med aktivitet for eldre. Kulturhus og kulturbygg tilrettelegger for aktivitet til organisasjoner med eldre som m\u00e5lgruppe. Seniordans, kor, hobbyklubb, lesesirkler, m\u00f8teplasser og andre egenaktiviteter for eldre. Vurderinger p\u00e5 ny organisasjon der administrasjon reduseres og driften effektiviseres Kulturarbeid, i s\u00e5pass store og ulike bydeler som Bergen har, krever n\u00e6rhet til tilbud, innbyggere og det lokale kulturlivets behov. N\u00e5r Kulturetaten legges ned, kan fire kulturkontor fortsatt levere kulturtjenester til innbyggerne. Som underavdelinger i bibliotek og kultur kan kulturkontorene ivareta byr\u00e5dsavdelingens m\u00e5l og planer utover det bibliotekfaglige. Kulturkontorenes prim\u00e6roppgaver vil v\u00e6re: \u2022 Tilrettelegging for lokalt kulturliv gjennom drift og forvaltning av kulturbygg, hjelp og veiledning til s\u00f8knader og samarbeidsparter, samt informasjonsarbeid. \u2022 Organisering av fritidsaktiviteter til barn og unge / mennesker med utviklingshemming og mennesker med psykiske helseplager \u2022 Aktivitetstilbud til ensomme eldre \u2022 Gjennomf\u00f8ring av lokale m\u00f8nstringer som f.eks. kulturdager i samarbeid med lokale akt\u00f8rer. Kulturkontorene har en lang tradisjon i \u00e5 utvikle, pr\u00f8ve ut, skape og endre tilbud og tjenester etter innbyggernes \u00f8nsker. Det er ogs\u00e5 mye godt kulturarbeid som skapes ved \u00e5 st\u00f8tte frivillige lokale initiativ. Det kan v\u00e6re l\u00e5n av utstyr, hjelp til \u00e5 leie kommunens byrom, kulturkontorets lokaler og nyttige erfaringer fra andre arrangement. Kulturkontorene er delaktig i regionale og nasjonale nettverk som gir positive utviklingstrekk for kommunen. NOKU, Aktiv kommune, kulturhusnettverket, Ungdom og Fritid for \u00e5 nevne noen. Det vil v\u00e6re en viktig rolle for kulturkontorene \u00e5 sikre at Bergen kommune er med p\u00e5 utviklingsstr\u00f8mmene og fortsatt v\u00e6re medvirkende i nye ordninger for kommunalt kulturarbeid I dag er det i overkant av 30 ansatte pr. kulturkontor fordelt over 14 \u00e5rsverk. Som arbeidsenhet vil det bli for store arbeidsenheter og for lang avstand mellom administrasjon og tjenesten om det blir f\u00e6rre avdelinger. Bydelssammensetningene Arna/\u00c5sane, Bergenhus/\u00c5rstad, Fana/Ytrebygda og Fyllingsdalen/Laksev\u00e5g er lik andre kommunale tjenester. Etat for skole, barnehage, barn og familie og bygg og eiendom for \u00e5 nevne noen. Den bydelsinndelingen gir naturlige samarbeidsrelasjoner mellom kommunens siloer. Innspill p\u00e5 \u00e5 ivareta arbeidsmilj\u00f8 og kompetanse i omstillingsarbeidet Omstillingsarbeidet m\u00e5 v\u00e6re en transparent og informativ prosess, \u00e5pen d\u00f8r til ledere, diskusjoner med stor takh\u00f8yde, ikke avvise frustrasjon, uenighet og kritikk. Den nye organisasjonen m\u00e5 ivareta den kulturfaglige kompetansen og det kulturfaglige nettverket som Kulturetaten har opparbeidet seg. Kulturetaten har, klubbledere, konsulenter og r\u00e5dgivere med generelle stillingstitler. Kompetansen og nettverket er stedsspesifikke og fagspesifikke. Tverrfagligheten som kreves for \u00e5 drifte kulturhus innenfor en kommunestruktur, tar lang tid \u00e5 reetablere. Det er ikke hensiktsmessig \u00e5 rotere rundt ansatte basert p\u00e5 stillingstitler. Det tar mange \u00e5r \u00e5 bygge opp et nettverk i lokalt kulturarbeid. Avdelingsledere ved: Bergenhus og \u00c5rstad kulturkontor, Lisa Knapskog Skauge Fana og Ytrebygda kulturkontor, Eirik Matthiesen (konstituert), Signy Lyngsg\u00e5rd Arna og \u00c5sane kulturkontor, John Kristian \u00d8vreb\u00f8 Fyllingsdalen og Laksev\u00e5g kulturkontor, Benjamin Hogstad "
}