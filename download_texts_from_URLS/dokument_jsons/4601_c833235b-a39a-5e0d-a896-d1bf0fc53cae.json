{
  "dokument_id": "c833235b-a39a-5e0d-a896-d1bf0fc53cae",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 166 fra Mailiss Solheim-\u00c5kerblom (R) om reguleringsplan for Laksev\u00e5g verftsomr\u00e5de, plan-ID 649400",
  "url": "https://bergen.kommune.no/politikere-utvalg/api/fil/bk360/11425767/Svar-pa-skriftlig-sporsmal-nr-166-fra-Mailiss-Solheim-Akerblom-R-om-reguleringsplan-for-Laksevag-verftsomrade-plan-ID-649400",
  "tekst": " BBU \u2013 Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/157485-3 Saksbehandler: Malene Nesse Gr\u00f8nningen Fra Dato: 24. oktober 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 166 fra Mailiss Solheim-\u00c5kerblom (R) om reguleringsplan for Laksev\u00e5g verftsomr\u00e5de, plan-ID 64940000 - Utvalg for milj\u00f8 og byutvikling 4. januar 2018 vedtok d\u00e5verande byr\u00e5d planprogram for Laksev\u00e5g verftsomr\u00e5de, plan-ID ID 64940000. I f\u00f8lge arealplaner.no blei det 13.-16.04.2018 kunngjort oppstart. Sp\u00f8rsm\u00e5lsstillar kan ikkje finne fleire spor etter korleis arbeidet med denne reguleringsplanen har utvikla seg. Mange i lokalbefolkninga, inkl. Laksev\u00e5g kulturhistoriske foreining, er bekymra for korleis igangsettinga av denne reguleringsplanen vil bli. Spesielt sp\u00f8rsm\u00e5l knytt til \u00e5 ta vare p\u00e5, og sikre moglegheit for drift, p\u00e5 T\u00f8rrdokken p\u00e5 T\u00f8rrisneset. Det har ogs\u00e5 blitt etablert ei eiga aksjonsgruppe \u00abEn levende T\u00f8rrdokk p\u00e5 Laksev\u00e5g\u00bb som kjemper for t\u00f8rrdokken si framtid. Laksev\u00e5g kulturhistoriske foreining og selskap med drift i og ved t\u00f8rrdokken, meiner at b\u00e5de l\u00e6rlingsbedrifter, fagutdanning og fagbrev vil bli skadelidande om drifta p\u00e5 t\u00f8rrdokken blir historie. I dag er det selskap som har avtaler om opptak av l\u00e6rlingar i motormekanikk, industrir\u00f8rlegging, skipselektro, plate/sveis og t\u00f8mrarfag som nyttar t\u00f8rrdokken. Sp\u00f8rsm\u00e5l til byr\u00e5den: 1. Kan byr\u00e5den gi ei orientering om kor langt reguleringsarbeidet for Laksev\u00e5g verftsomr\u00e5de, plan-ID ID 64940000 har kome? 2. Vil byr\u00e5den jobbe for \u00e5 bevare og sikre vidare drift for t\u00f8rrdokken? Om ja, kva vil byr\u00e5den i s\u00e5 fall gjere? Om nei, kvifor ikkje?\u00bb Svar fra byr\u00e5den: 1. Status for reguleringsprosessen for Laksev\u00e5g verft er at det vert jobba med avklaring av l\u00f8ysingar i planforslaget og ferdigstilling av plandokument. Det vert no s\u00e6rleg jobba med overordna avklaringar knytt til mellom anna h\u00f8gkapasitets kollektivtras\u00e9 p\u00e5 Laksev\u00e5g, som p\u00e5verkar alle planarbeid i omr\u00e5det n\u00e5r det gjeld innhald og framdrift. Plan- og bygningsetaten har starta involveringsprosessar med grunneigarane p\u00e5 Laksev\u00e5g for \u00e5 finne dei beste l\u00f8ysingane for transformasjonsprosjekta der. Dette f\u00f8lgjer opp Kommunedelplan for kollektivsystemet mellom Bergen sentrum og Bergen vest, som vart vedteke av bystyret 10.04.2024. 2. T\u00f8rrdokken inng\u00e5r i planomr\u00e5det for Laksev\u00e5g verft, og i planforslaget som er under utarbeiding, vert det lagt opp til at t\u00f8rrdokken vert bevart. Forslagsstillarane \u00f8nskjer \u00e5 utvikle omr\u00e5det med ein stor del bustader og tilh\u00f8yrande funksjonar som barnehage, servering og kulturf\u00f8rem\u00e5l med meir. Dette vil sannsynlegvis innebere at den noverande industriverksemda knytt til t\u00f8rrdokken m\u00e5 tilpassast utviklinga av omr\u00e5det i framtida. N\u00e5r planforslaget kjem p\u00e5 h\u00f8yring og vert lagt ut til offentleg ettersyn, vil det kome fram korleis t\u00f8rrdokken er foresl\u00e5tt \u00e5 inng\u00e5 i utviklinga av omr\u00e5det, og kva rammer som vert lagt for vidare drift og verksemd knytt til t\u00f8rrdokken. Alle ber\u00f8rte partar, brukarar og interesserte kan d\u00e5 kome med innspel til planforslaget. Byr\u00e5den er opptatt av \u00e5 bevare og bruke historiske kulturmilj\u00f8. Kulturmilj\u00f8 kan vere ei viktig ressurs i byutvikling som bidrar til identitet og s\u00e6rpreg. Byr\u00e5den ser positivt p\u00e5 at reguleringsprosessen legg opp til at t\u00f8rrdokken vert bevart. Moglegheitene for vidare drift og framtidig industriverksemd vil verte avklart n\u00e5r planforslaget vert sendt til 1. gongs behandling og lagt ut til offentleg ettersyn. Christine Kahrs \u2013 Byr\u00e5d for byutvikling Dokumentet er godkjent elektronisk. "
}