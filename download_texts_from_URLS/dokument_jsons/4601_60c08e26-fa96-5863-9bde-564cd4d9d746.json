{
  "dokument_id": "60c08e26-fa96-5863-9bde-564cd4d9d746",
  "doc_type": "case_presentation",
  "kommune": 4601,
  "tittel": "Representantforslag fra Caroline Sandven Taule (H), Knut Vindenes (H) og Kjersti Pettersen (H) om oppkalling av gate etter Tikken Manus",
  "url": "https://bergen.kommune.no/politikere-utvalg/api/fil/bk360/12099807/Framstilling-Representantforslag-fra-Caroline-Sandven-Taule-H-Knut-Vindenes-H-og-Kjersti-Pettersen-H-om-oppkalling-av-gate-etter-Tikken-Manus",
  "tekst": " Forretningsutvalget Saksframstilling V\u00e5r referanse: 2025/117504-2 Saksbehandler: Bjarte K. Fr\u00f8nsdal Representantforslag fra Caroline Sandven Taule (H), Knut Vindenes (H) og Kjersti Pettersen (H) om oppkalling av gate etter Tikken Manus Hva saken gjelder: Bystyrerepresentantene Caroline Sandven Taule (H), Knut Vindenes (H) og Kjersti Pettersen (H) har overlevert et representantforslag iht. punkt 3.2. i Reglement for Bergen bystyre og utvalgene 2023 - 2027. Forslaget ble overlevert ordf\u00f8reren i bystyrets m\u00f8te 19.2.25. Forslaget lyder som f\u00f8lger: Det bergenske bybildet b\u00f8r preges av gatenavn oppkalt etter personer som har utmerket seg. Likevel er det mange navn som ikke bare b\u00f8r kvalifisere seg for dette, men som ogs\u00e5 i stor grad oppfyller slike kriterier. En rekke personer fra motstandsbevegelsen under andre verdenskrig er naturlige navn p\u00e5 denne listen. En av dem som fortjener en slik anerkjennelse, er Tikken Manus, f\u00f8dt 28. juni 1914 i Bergen. Hun spilte en uvurderlig rolle i motstandsbevegelsen under andre verdenskrig. Tikken Manus arbeidet i Sverige under krigen, blant annet med \u00e5 koordinere viktig kommunikasjon mellom den norske motstandsbevegelsen og norske styrker i eksil. Hun var ansatt ved den norske legasjonen i Stockholm, hvor hun spilte en n\u00f8kkelrolle i \u00e5 bist\u00e5 norske flyktninger og motstandsfolk som s\u00f8kte tilflukt i Sverige. Gjennom sitt arbeid m\u00f8tte hun Max Manus, en av Norges mest kjente motstandshelter, som hun senere giftet seg med. Etter krigen bidro Tikken til \u00e5 formidle historien og arbeidet til Max Manus og motstandsbevegelsen, blant annet gjennom b\u00f8ker og filmen om hans liv. Tikken Manus er et symbol p\u00e5 de mange som sto i skyggen av de mest kjente navnene, men som gjorde uvurderlige bidrag til Norges frihetskamp. For sin innsats under andre verdenskrig ble Tikken Manus hedret med Haakon VIIs Frihetsmedalje. Forslag til vedtak: Bystyret ber kommunen ta initiativ til at en gate eller offentlig plass i Bergen kommune oppkalles etter Tikken Manus for \u00e5 hedre hennes innsats for Norge under andre verdenskrig. I kommuneloven er representantenes forslagsrett regulert i \u00a710-9: \u00a7 10-9. Forslagsrett 1 Medlemmer av kommunestyret og fylkestinget kan fremme forslag som gjelder kommunens eller fylkeskommunens virksomhet, for kommunestyret eller fylkestinget. I samme valgperiode kan det ikke fremmes forslag med samme innhold som et tidligere forslag som er fremmet etter bestemmelsen her, eller med samme innhold som en sak som tidligere er behandlet av kommunestyret, fylkestinget eller et av deres organer. Kommunestyret og fylkestinget avgj\u00f8r selv hvordan forslaget skal behandles. I henhold til punkt 3.2 Reglement for Bergen bystyre og utvalgene 2023-2027 skal forretningsutvalget ta stilling til om et forslag skal oversendes byr\u00e5det, bystyrets kontor eller kontrollutvalget for uttalelse/vurdering f\u00f8r det utarbeides sak for bystyret. Forretningsutvalget gir innstilling til bystyret for forslag som forretningsutvalget anbefaler \u00e5 avvise. Bystyredirekt\u00f8ren mener at forslaget er i overensstemmelse med de formelle kravene i kommuneloven \u00a7 10-9 og anbefaler at forslaget sendes byr\u00e5det for videre utredning. Vurdering fra byr\u00e5det vil f\u00f8lge saken som vedlegg i notats form. For at saken kan behandles senest 6 m\u00e5neder etter at forslaget er overlevert ordf\u00f8reren i et bystyrem\u00f8te, m\u00e5 den behandles i bystyret senest i m\u00f8te 18.6.25. Det foresl\u00e5s at utvalg for milj\u00f8 og byutvikling avgir innstilling i saken. Forslag til vedtak: 1. Representantforslag fra Caroline Sandven Taule (H), Knut Vindenes (H) og Kjersti Pettersen (H) om oppkalling av gate etter Tikken Manus, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 18.6.25. 3. Utvalg for milj\u00f8 og byutvikling avgir innstilling i saken. Dato: 20. februar 2025 \u00d8ivind Hauge St\u00f8le - fagleder Bjarte K. Fr\u00f8nsdal - juridisk r\u00e5dgiver Dokumentet er godkjent elektronisk. 2 "
}