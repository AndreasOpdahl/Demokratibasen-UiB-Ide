{
  "dokument_id": "702de05e-f254-5534-8f8a-18071432e6ac",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Diane Alexandra Berbain (SV) om deltakende budsjettering i Loddefjord",
  "url": "https://bergen.kommune.no/politikere-utvalg/api/fil/bk360/11345110/Svar-pa-representantforslag-fra-Diane-Alexandra-Berbain-SV-om-deltakende-budsjettering-i-Loddefjord",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/135197-7 Saksbehandler: Disa Kristina Tell Fra Dato: 20. januar 2025 Byr\u00e5d for byutvikling Svar p\u00e5 representantforslag fra Diane Alexandra Berbain (SV) om deltakende budsjettering i Loddefjord Forretningsutvalget har i m\u00f8te 10.9.2024 i sak 301/24 fattet f\u00f8lgende vedtak: 1. Representantforslag fra Diane Alexandra Berbain (SV) om deltakende budsjettering i Loddefjord - \u00c5 se opp til folket i omr\u00e5desatsingen, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.2.2025. 3. Utvalg for milj\u00f8 og byutvikling avgir innstilling i saken. Representanten Diane Alexandra Berbain (SV) har fremmet f\u00f8lgende representantforslag: Deltakende budsjettering i Loddefjord - \u00c5 se opp til folket i omr\u00e5desatsingen, oversendes byr\u00e5det for videre utredning. \u00abDet er uttalt p\u00e5 kommunens nettsider om arbeidet med omr\u00e5desatsing, s\u00e5 er det et stort fokus p\u00e5 medvirkning. Medvirkning kan gj\u00f8res p\u00e5 forskjellige m\u00e5ter. Omr\u00e5del\u00f8ft Gr\u00f8nland og T\u00f8yen har testet ut digital medvirkning p\u00e5 den digitale plattformen Gamleosloinvolverer.no, fra leverand\u00f8ren Citizenlab, i tidsperioden september 2020 - mars 2021. Deltakende budsjettering har f\u00f8rt til mer engasjement og deltakelse enn mange av de andre medvirkningsprosessene omr\u00e5del\u00f8ftet har kj\u00f8rt. Det har bidratt til en oppblomstring av egenorganisering og lokalsamfunnsaktivisme som har f\u00e5tt fram stemmer som tidligere ikke ble h\u00f8rt i lokalpolitikken. I tillegg er deltakende budsjettering del av en st\u00f8rre pakke av medvirkningstiltak som har bidratt til endringer p\u00e5 T\u00f8yen og Gr\u00f8nland. Deltakende budsjettering er alts\u00e5 en medvirkningsprosess hvor det blir gitt direkte innflytelse over hvilke lokale prosjekter som skal f\u00e5 tildelt \u00f8konomiske midler. Innbyggerne som s\u00f8ker om midler holder presentasjoner av sine prosjekter, etterfulgt av at innbyggerne stemmer over hvilke lokale prosjekter som skal f\u00e5 \u00f8konomiske midler. Deltakende budsjettering har blitt fors\u00f8kt i en rekke byer og land, og kan endre det dype forholdet mellom samfunnet og institusjonene. Det kan skape gode vilk\u00e5r for et n\u00e6romr\u00e5de som blir bedre og bo i, og kan bidra til at den enkelte medborger har noe \u00e5 si om utformingen av sine omgivelser, utenom valg. \u00c5 innf\u00f8re den med stemmerett fra 16 \u00e5r gj\u00f8r at det ogs\u00e5 utvider den demokratiske deltakelsen til flere som ikke kan stille til valg. Fordelene med deltakende budsjettering er at det \u00e5 medvirke til noe som faktisk skal finansieres, kan virke mer mobiliserende enn mange andre medvirkningstiltak. I s\u00e5 fall krever det at budsjettet blir av en viss st\u00f8rrelse og ikke bare dreier seg om sm\u00e5penger.\u00bb Forslag til vedtak: Bystyret ber byr\u00e5det benytte seg av erfaringene fra blant annet Gamle Oslo og innf\u00f8re et fors\u00f8k med deltakende budsjettering i Loddefjord i l\u00f8pet av 2025 med stemmerett fra 16 \u00e5r, og setter av 1 million kroner til fordeling. Byr\u00e5dets vurdering av representantforslaget: Byr\u00e5det er positive til \u00e5 legge til rette for at innbyggerne kan p\u00e5virke utviklingen av sitt eget n\u00e6rmilj\u00f8. Omr\u00e5desatsingen benytter allerede flere arbeidsmetoder for dette form\u00e5let, og byr\u00e5det mener derfor at nytteverdien m\u00e5 vurderes opp mot de n\u00f8dvendige ressursene som m\u00e5 brukes p\u00e5 metoden deltakende budsjettering. En prioritering av 1 million kr til deltakende budsjettering vil ogs\u00e5 g\u00e5 p\u00e5 bekostning av andre viktige tiltak eller midler tilgjengelige i omr\u00e5desatsingens tilskuddsordning. Omr\u00e5desatsingens arbeidsmetodikk Omr\u00e5desatsingen benytter seg av en rekke medvirkningsverkt\u00f8y for \u00e5 mobilisere n\u00e6rmilj\u00f8ene og styrke lokale initiativ. Et eksempel p\u00e5 dette er omr\u00e5desatsingens statligfinansierte tilskuddsordning som er tilgjengelig for lag og organisasjoner i satsingsomr\u00e5dene. Dette er et viktig verkt\u00f8y for \u00e5 mobilisere n\u00e6rmilj\u00f8ene, skape aktivitet og gi innbyggerne mulighet til \u00e5 gjennomf\u00f8re lokale initiativ. De lokale koordinatorene har en viktig oppgave i \u00e5 informere lag og organisasjoner om denne ordningen og kommunens ordin\u00e6re tilskuddsordninger. Tilskuddene har blitt brukt til oppgraderinger av m\u00f8teplasser, nye aktivitetsomr\u00e5der, lokale arrangement, turstier, kunst, parsellhager og aktiviteter for barn og unge. I evalueringen som ble gjort av tilskuddsordningen i 2022 blir den beskrevet som et godt verkt\u00f8y for \u00e5 mobilisere n\u00e6rmilj\u00f8et og bidra til at nabolaget selv er med \u00e5 bidra til en positiv utvikling av omr\u00e5det. Digital medvirkningsplattform Omr\u00e5desatsingene skal fremme innovasjon og utvikle l\u00f8sninger for kommunale tjenester. I representantforslaget nevnes den digitale medvirkningsplattformen Gamleosloinvolverer.no, som viser medvirkningsprosesser i Gamle Oslo Bydel. Selv om det kan v\u00e6re fordeler med \u00e5 ta i bruk en digital medvirkningsplattform, m\u00e5 disse ses i sammenheng med den \u00f8konomiske og administrative ressursbruken knyttet til \u00e5 opprette og administrere en slik ordning. Byr\u00e5det er likevel \u00e5pne for \u00e5 g\u00e5 i dialog med Oslo kommune og Gamle Oslo bydel for \u00e5 innhente deres erfaringer med digital medvirkning i forbindelse med omr\u00e5desatsningen. Avsluttende kommentarer Byr\u00e5det mener at deltakende budsjettering kan v\u00e6re et av flere verkt\u00f8y for \u00e5 involvere lokalbefolkningen i tiltak som er i tr\u00e5d med omr\u00e5desatsningens handlingsplan for 2025. Eventuelle tiltak m\u00e5 i s\u00e5 fall tilpasses lokale forhold og behov i Loddefjord eller Olsvik, samt budsjettet for 2025. Byr\u00e5det vil likevel p\u00e5peke at omr\u00e5desatsningen allerede i dag driver et proaktivt medvirkningsarbeid, og at involvering av lokalbefolkningen dermed i utgangspunktet er ivaretatt p\u00e5 en god m\u00e5te. Sett i lys av den administrative og \u00f8konomiske ressursbruken, mener byr\u00e5det at ordningen fremst\u00e5r som un\u00f8dvendig. Christine Kahrs - Byr\u00e5d for byutvikling Christine B. Meyer - Byr\u00e5dsleder Dokumentet er godkjent elektronisk. "
}