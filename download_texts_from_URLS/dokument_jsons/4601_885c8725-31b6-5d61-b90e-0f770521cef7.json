{
  "dokument_id": "885c8725-31b6-5d61-b90e-0f770521cef7",
  "doc_type": "case_attachment",
  "kommune": 4601,
  "tittel": "Bergenhus gnr 166 bnr 499 Bryggesporden 1. Klage over avslag p\u00e5 s\u00f8knad om bruksendring fra kontor til servering",
  "url": "https://bergen.kommune.no/politikere-utvalg/api/fil/bk360/9862302/Bergenhus-gnr-166-bnr-499-Bryggesporden-1-Klage-over-avslag-pa-soknad-om-bruksendring-fra-kontor-til-servering",
  "tekst": " Byr\u00e5d for byutvikling Fullmaktssak /23 Saksframstilling V\u00e5r referanse: 2023/274765-8 Bergenhus gnr 166 bnr 499 Bryggesporden 1. Klage over avslag p\u00e5 s\u00f8knad om bruksendring fra kontor til servering/utsalgssted Hva saken gjelder: Saken gjelder klage over avslag p\u00e5 s\u00f8knad om bruksendring fra kontor til servering og utsalgssted i 1. og 2. etasje (BRA 150 m2). Avslaget ble gitt den 07.11.2023 da en kom til at tiltaket er i strid med pbl. \u00a7 29-3 Krav om universell utforming og forsvarlighet, byggteknisk forskrift (TEK17) \u00a7 12-1 Krav til planl\u00f8sning og universell utforming av byggverk, \u00a7 12-4 krav til inngangsparti, \u00a7 12-9 krav til bad og toalett og reguleringsplan nr. 16040000 \u00a7 5.1.1 om bedre tilgjengelighet. Plan- og bygningsetaten finner ikke grunnlag for \u00e5 gj\u00f8re unntak fra de byggtekniske kravene. Det opplyses ellers om at tiltaket er avhengig av dispensasjon fra regulert byggegrense langs vei. Vedtaket er p\u00e5klaget den 27.11.2023 av ansvarlig s\u00f8ker Artec AS v/ Liv Mari Haraldsrud p\u00e5 vegne av tiltakshaver Bryggespordens Skot\u00f8ymagasin AS v/ Dag Stray Breistein. Det har i perioden mellom avslagsvedtaket datert 07.11.2023 og klagen datert 27.11.2023 v\u00e6rt korrespondanse og m\u00f8tevirksomhet mellom ansvarlig s\u00f8ker og relevante kommunale etater, se vedlagt dokument \u00abReferat og dialog i etterkant av m\u00f8te 21.11.2023\u00bb. Planstatus for eiendommen er omfattende og gjengis ikke i denne saksframstilling. Det vises til vedlagt avslagsvedtak pkt. 3.1 for komplett oversikt. Tiltaket er i strid med regulert byggegrense langs vei, og dispensasjon er oms\u00f8kt, jf. pbl. \u00a7 19-1. Videre er det s\u00f8kt om frikj\u00f8p fra 2 stk. sykkelparkeringsplasser, jf. KPA 2018 \u00a7 17-4. Hva gjelder krav i TEK17, er det s\u00f8kt om unntak fra \u00a7 14 om energi og relevante bestemmelser i kapittel 12 om krav til planl\u00f8sning og universell utforming av byggverk, jf. pbl. \u00a7 31-2 fjerde ledd. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Bergen brannvesen har i uttalelse datert 08.09.2023 p\u00e5pekt at tiltaket ikke begrenser brannvesenets innsatsmulighet. Ansvarlig for brannprosjektering m\u00e5 vurdere andre forhold. Det er viktig at sikker r\u00f8mning opprettholdes i byggeperioden, samt tilgang for redningsinnsats. Bymilj\u00f8etaten er i uttalelse datert 31.08.2023 positiv til dispensasjon fra regulert byggegrense langs vei p\u00e5 n\u00e6rmere angitte betingelser. Byantikvaren finner ikke i uttalelse datert 14.09.2023 at oms\u00f8kte tiltak i s\u00e6rlig grad p\u00e5virker kulturmilj\u00f8et, og kan derfor anbefale tiltaket. Vestland fylkeskommune v/ avd. for kultur og folkehelse har ingen merknader til tiltaket, men p\u00e5peker i uttalelsen datert 08.09.2023 at en m\u00e5 forholde seg til retningslinjer om skilt. 1 Arbeidstilsynet har den 01.11.2023 innvilget samtykke i forbindelse med bruksendring, jf. arbeidsmilj\u00f8loven \u00a7 18-9. Arbeidstilsynet har godkjent at de ansatte ikke f\u00e5r tilgang til heis og HC-toalett. Klage: Klager p\u00e5peker at det er grundig redegjort for mulige alternativ, og at eventuelle l\u00f8sninger enten vil v\u00e6re i strid med antikvariske interesser, infrastruktur eller tryggheten til myke trafikanter. Klager mener f\u00f8lgelig at det er lagt et ensidig fokus p\u00e5 \u00e5 tilfredsstille krav til universell adkomst \u00abfor enhver pris, uten \u00e5 se p\u00e5 helhet for situasjonene\u00bb. Det vises for \u00f8vrig til at det har v\u00e6rt liten vilje til dialog i en situasjon der det ikke er \u00e5penbare muligheter for \u00e5 tilfredsstille krav i henhold til regelverk. I denne sammenheng vises det til at det under byggesaksbehandlingen, er bedt om at det gis tillatelse til bruksendring p\u00e5 \u00abvilk\u00e5r om \u00e5 finne tilfredsstillende l\u00f8sning i dialog\u00bb. Det vises til klagen i sin helhet. Klagen er supplert den 11.01.2024. Klager presenterer forslag for \u00e5 kunne oppn\u00e5 en viss grad av universell utforming tilsvarende l\u00f8sninger i n\u00e6romr\u00e5det. Klager foresl\u00e5r en rampe p\u00e5 hj\u00f8rnet som muliggj\u00f8r bruk av elektrisk rullestol, assistentskyvet manuell rullestol, rullatorer og barnevogner. Det vises til supplerende opplysninger i sin helhet. Fagetatens vurdering og anbefaling: Plan- og bygningsetaten som fagetat opprettholder at det ikke er grunnlag for \u00e5 innvilge unntak fra TEK17 \u00a7 12-4 om universell utforming av inngangsparti, da det utelater mennesker som er orienterings- eller bevegelseshemmet som brukergruppe. Fagetaten er uenig med klager, og mener det finnes l\u00f8sninger som b\u00f8r utredes/oms\u00f8kes gjennom dialog med relevante kommunale etater. Det er heller ikke anledning til \u00e5 stille vilk\u00e5r om \u00e5 finne tilfredsstillende l\u00f8sning gjennom senere dialog. Slik m\u00e5 v\u00e6re avklart f\u00f8r rammetillatelse kan gis. Oppsummert fra fagetatens side, finnes det l\u00f8sninger for \u00e5 f\u00e5 til en tilstrekkelig god universell utforming av inngangsd\u00f8ren, enten p\u00e5 hj\u00f8rnet eller ved \u00e5 flytte inngangen. Alle relevante kommunale etater har et \u00f8nske om \u00e5 f\u00e5 til bruksendringen, og er interessert i \u00e5 f\u00e5 til raske avklaringer. Det vises for \u00f8vrige til de politiske f\u00f8ringene i byr\u00e5dserkl\u00e6ringen Klosterhagen- erkl\u00e6ringen s. 21: \u00abfor at Bergen skal v\u00e6re tilgjengelig for alle, vil byr\u00e5det sette krav til universell utforming av offentlige rom og bygninger\u00bb. Det vises til fagetatens notat av 07.12.2023 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter ellers, og er kommet til at klagen kan tas til f\u00f8lge p\u00e5 vilk\u00e5r. Dispensasjon, jf. pbl. \u00a7 19-2 Tiltaket er i strid med reguleringsplanen med hensyn til byggegrense langs vei. Byggegrense mot vei er ikke vist i reguleringsplan, og det vil v\u00e6re veiloven p\u00e5 det tidspunktet reguleringsplanen ble vedtatt som vil v\u00e6re gjeldende. Byggegrense mot fylkesvei og kommunal vei skal da v\u00e6re 15 meter m\u00e5lt fra midtlinje vei. Tiltaket ligger med en avstand p\u00e5 9,5 meter fra midtlinje fylkesvei og 8,6 meter fra midtlinje kommunal vei. Det er s\u00f8kt om dispensasjon, jf. pbl. \u00a7 19-1. Oms\u00f8kte tiltak omfatter tiltak p\u00e5 byggets innvendige arealer. Bymilj\u00f8etaten har til oms\u00f8kte dispensasjon uttalt seg positivt p\u00e5 n\u00e6rmere angitte betingelser. Fylkeskommunen har ikke uttalt seg om forholdene. Av hensyn til tiltakets art, finner ikke byr\u00e5den at hensynene bak bestemmelsen blir \u00abvesentlig tilsidesatt\u00bb forutsatt at betingelsene i Bymilj\u00f8etatens uttalelse av 31.08.2023 inng\u00e5r som vilk\u00e5r, jf. pbl. \u00a7 19-2 annet ledd, jf. f\u00f8rste ledd annet punktum. 2 Byr\u00e5den finner ikke nevneverdige ulemper knyttet til dispensasjon fra regulert byggegrense mot vei. Det er her tale om innvendige endringer tilknyttet oms\u00f8kte bruksendring. Fordelene er at det kan etableres \u00f8nsket virksomhet i gunstige lokaler til fordel for bylivet i Bergen sentrum. Dette har ogs\u00e5 sammenheng med at lokalene har st\u00e5tt tomt i \u00e5revis i mangel av leietakere innenfor godkjent bruksform\u00e5l for n\u00e6ringsbygget. Fordelene er \u00abklart st\u00f8rre enn ulempene\u00bb, jf. pbl. \u00a7 19-2 annet ledd. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis midlertidig dispensasjon. Begrunnelsen for midlertidigheten er likelydenes som redegjort for under neste punkt. Unntak fra tekniske krav, jf. pbl. \u00a7 31-4 Det er s\u00f8kt om unntak fra TEK17 \u00a7 12-1 om krav til planl\u00f8sning og universell utforming av byggverk, \u00a7 12-3 om krav til heis i byggverk, \u00a7 12-4 om krav til inngangsparti, \u00a7 12-9 om krav til bad og toalett og \u00a7 14 om energikrav, jf. pbl. \u00a7 31-4. Etter pbl. \u00a7 31-4 har kommunen adgang til \u00e5 \u00abgi helt eller delvis unntak fra tekniske krav\u00bb p\u00e5 bakgrunn av en forsvarlighetsvurdering ut fra sikkerhet, helse og milj\u00f8. Bestemmelsen oppstiller en liste av momenter som skal tillegges vekt i vurderingen: a) byggverkets alder, formell vernestatus, type, form\u00e5l, plassering, varighet av tiltaket og n\u00e5v\u00e6rende tekniske tilstand. b) forhold som kan redusere negative konsekvenser ved at det gis unntak c) fordeler som oppn\u00e5s med tiltaket. TEK17 \u00a7 12-4 oppstiller diverse krav til utforming av inngangsparti som skal sikre universell utforming. Oms\u00f8kte l\u00f8sning tilsvarer dagens situasjon, der inngangspartiet har utilfredsstillende betjening og for h\u00f8y d\u00f8rterskel i forhold til kravene i bestemmelsen. Byr\u00e5den er i denne sammenheng av den oppfatning at oms\u00f8kte tiltak ikke innehar noen grad av universell utforming, som i hovedsak utelukker bes\u00f8kende med behov for universell tilgjengelighet (rullestolbrukere, eldre, andre med funksjonsnedsettelse og folk med barnevogn). Selv om byr\u00e5den har \u00f8nske om og er positiv til publikumsrettet virksomhet p\u00e5 gateplan i bykjernen, skal det ikke g\u00e5 p\u00e5 vesentlig bekostning av denne brukergruppen. Byr\u00e5den har gjennomg\u00e5tt de omfattende arbeidene fra s\u00f8kers side for \u00e5 avklare mulige alternativer overfor fagetaten for \u00e5 kunne oppn\u00e5 universell utforming (eller en tilstrekkelig god universell utforming) av inngangsd\u00f8ren. Byr\u00e5den mener i utgangspunktet at en m\u00e5 belage seg p\u00e5 at det m\u00e5 gjennomf\u00f8res tiltak for \u00e5 tilrettelegge for universell utforming, ogs\u00e5 der hvor slik b\u00e5de er teknisk og/eller \u00f8konomisk utfordrende. Men etter en n\u00e6rmere vurdering av alternativene, finner byr\u00e5den at de beslaglegger store innvendige arealer og n\u00f8dvendiggj\u00f8r vesentlige inngrep p\u00e5 Fylkeskommunens utvendige, offentlig tilgjengelige arealer. Det som gj\u00f8r denne saken prek\u00e6r, er at dette konkrete bygget grenser mot sv\u00e6rt viktige og trafikkerte gangarealer. Det viser seg dermed at inngrep i fortauet eller st\u00f8rre installasjoner i form av ramper, vanskelig lar seg gjennomf\u00f8re. Dessuten inng\u00e5r arealene i n\u00e5v\u00e6rende reguleringsplan for Bybanen til \u00c5sane. Vilk\u00e5r om etablering av alternativ som utredet, vil f\u00f8lgelig kunne ha konsekvenser for eventuell gjennomf\u00f8ring av planen. Byr\u00e5den finner dermed ingen av alternativene som er presentert i byggesaksdokumentene som form\u00e5lstjenlig eller hensiktsmessig for \u00e5 tilrettelegge for noen grad av universell utforming. Inngrep i fasadelivet ellers, er uheldig med tanke p\u00e5 byggets kulturminneverdier. Byr\u00e5den mener imidlertid at en viss grad av universell utforming b\u00f8r v\u00e6re til stede ved eventuell tillatelse. Da det viser seg \u00e5 v\u00e6re s\u00e6rskilt utfordrende for denne eiendom \u00e5 kunne tilrettelegge for fullgode l\u00f8sninger, er byr\u00e5den positiv til mindre tiltak som hvert fall m\u00e5 anses 3 \u00e5 kunne muliggj\u00f8re eller bedre atkomstmulighetene for andre enn g\u00e5ende. Ansvarlig s\u00f8ker har i den forbindelse levert et forslag som etter en konkret vurdering synes \u00e5 kunne ivareta de hensynene som gj\u00f8r seg gjeldende. Forslaget inneb\u00e6rer at det etableres en rampe med maksimal stigning p\u00e5 1:5 med andre tekniske l\u00f8sninger for \u00e5 gj\u00f8re inngangspartiet brukbart for elektrisk rullestol, assistentskyvet manuell rullestol, rullatorer og barnevogner. Bruk av mindre rampe samsvarer med lignende tiltak for n\u00e6rliggende virksomheter. Forslaget inng\u00e5r f\u00f8lgelig som vilk\u00e5r for unntak fra de byggtekniske krav for \u00e5 \u00abredusere ulemper eller skadevirkninger tillatelsen kan f\u00f8re til\u00bb, jf. pbl. \u00a7 31-4 annet ledd. Tiltakshaver er selv ansvarlig for \u00e5 unders\u00f8ke behov for og eventuelt innhente n\u00f8dvendige tillatelser fra veieier, bygningsmyndighetene mv. Byr\u00e5den viser for \u00f8vrig til at virksomheten Backstube er godt etablert i Bergen sentrum. Byr\u00e5den finner ikke at mangel av universell utforming i tr\u00e5d med TEK17 p\u00e5 Bryggesporden 1, utelukker enkeltpersoner eller grupper fra det tilbudet virksomheten representerer i bybildet. Dette momentet er av s\u00e6rskilt betydning, og byr\u00e5den mener at gode grunner tilsier at det b\u00f8r foretas en ny vurdering av n\u00f8dvendig grad av universell utforming dersom ny virksomhet etableres i lokalene. Av den grunn stilles det ogs\u00e5 vilk\u00e5r om at unntakene gis midlertidig p\u00e5 ubestemt tid, jf. pbl. \u00a7 31-4. Dersom driften endres i vesentlig grad eller det etableres ny virksomhet i lokalene bortfaller dispensasjonen. Rammetillatelsen gis midlertidig p\u00e5 samme grunnlag. Samlet sett finner byr\u00e5den at det kan gis unntak fra TEK17 \u00a7 12-4 p\u00e5 n\u00e6rmere vilk\u00e5r. Byr\u00e5den viser s\u00e6rskilt til at det er utfordrende for dette konkrete byggverk \u00e5 oppn\u00e5 universell utforming iht. TEK17 av hensyn til n\u00e5v\u00e6rende og fremtidige forhold som nevnt. Det er viktig \u00e5 tilrettelegge for en aktiv og attraktiv bykjerne, og vilk\u00e5rene tilrettelegger s\u00e5 langt det er mulig for universelt tilgjengelige lokaler uten vesentlige inngrep i offentlige arealer. Vilk\u00e5rene er som f\u00f8lger: \u2022 Unntakene gis midlertidig for ubestemt tid. Dersom driften til Backstube endres i vesentlig grad eller det etableres ny virksomhet i lokalene bortfaller rammetillatelsen. \u2022 F\u00f8r det kan gis midlertidig brukstillatelse / ferdigattest, skal det dokumenteres at rampe med stigning p\u00e5 1:5, er etablert. Det skal ogs\u00e5 dokumenteres at inngangsd\u00f8r er utstyrt med automatikk. Utvendig skal det v\u00e6re bevegelsessensor. \u2022 F\u00f8r det kan gis midlertidig brukstillatelse / ferdigattest, skal det dokumenteres at det foreligger n\u00f8dvendige tillatelse og/eller avtale for etablering av rampe. Byr\u00e5det er videre av den oppfatning at det er hensiktsmessig \u00e5 vurdere TEK17 \u00a7 12-1 om krav til planl\u00f8sning og universell utforming, \u00a7 12-3 om krav til heis og \u00a7 12-9 om krav til bad og toalett, samlet. Det vises i all hovedsak til ovennevnte begrunnelse for unntak fra TEK17 \u00a7 12-4, som i all hovedsak er ment \u00e5 ivareta de samme hensyn. Byr\u00e5den viser likevel konkret til at virksomhetens art og byggverkets innvendige betingelser skaper diverse utfordringer med tanke p\u00e5 disse krav. Da det gis unntak fra TEK17 \u00a7 12-4, er det dessuten mindre behov for at det gjennomf\u00f8res omfattende bygningsmessige endringer for \u00e5 tilrettelegge universell utforming av toalett og/eller heis. Unntakene gis p\u00e5 samme vilk\u00e5r som for unntak fra TEK17 \u00a7 12-4. Hva gjelder krav til energitekniske l\u00f8sninger i TEK17 \u00a7 14, viser byr\u00e5den til fagetatens avslagsvedtak pkt. 1: \u00abBygningen er registrert som bygning som omfattes av spesialomr\u00e5de bevaring i KDP Sentrum plankart 2, og kan derfor unntas energikravene etter byggteknisk forskrift \u00a7 14-1, 5. ledd. Kravene i TEK17 kan medf\u00f8re uforholdsmessige store endringer p\u00e5 den verdifulle bygningen i et kulturhistorisk perspektiv, og p\u00e5 bakgrunn av en konkret vurdering er det grunnlag for unntak fra TEK17 kapittel 14, jf. TEK17 \u00a7 14-1 femte. 4 Frikj\u00f8p fra krav til sykkelparkeringsplasser, jf. KPA 2018 \u00a7 17.4 Det er s\u00f8kt om frikj\u00f8p fra krav til 2 stk. sykkelparkeringsplasser, jf. KPA 2018 \u00a7 17.4. Etter KPA 2018 \u00a7 17.4.2 bokstav c er det anledning for frikj\u00f8p for \u00absykkelparkeringsplasser til korttidsbruk til forretnings- og servicebebyggelse innenfor hensynssone kulturminne Sentrum\u00bb. Eiendommen ligger blant annet innenfor hensynssonene \u00abkulturmilj\u00f8: historisk sentrum, middelalder bykjernen, bestemmelsesomr\u00e5de #4 og automatisk fredet middelalderbygrunn\u00bb, se avslagsvedtakets pkt. 3.1. Det innvilges frikj\u00f8p, jf. KPA 2018 \u00a7 17.4.2 bokstav c. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 07.11.2023 oppheves i medhold av forvaltningsloven \u00a7 33 annet ledd. 2. Med hjemmel i pbl. \u00a7 19-2 gis det midlertidig dispensasjon fra reguleringsplan med hensyn til byggegrense langs vei. Midlertidigheten er knyttet til vedtakspunkt 3 bokstav a. Dispensasjonen innvilges p\u00e5 f\u00f8lgende vilk\u00e5r: a. Betingelsene i Bymilj\u00f8etatens uttalelse datert 31.08.2023 inng\u00e5r som vilk\u00e5r til dispensasjon. 3. Med hjemmel i pbl. \u00a7 31-4 gis det unntak fra TEK17 \u00a7 12-1, \u00a7 12-3, \u00a7 12-4 og \u00a7 12-9. Unntakene innvilges p\u00e5 f\u00f8lgende vilk\u00e5r: a. Unntakene gis midlertidig for ubestemt tid. Dersom driften til Backstube endres i vesentlig grad eller det etableres ny virksomhet i lokalene bortfaller unntakene. b. F\u00f8r det kan gis midlertidig brukstillatelse / ferdigattest skal det dokumenteres at rampe med stigning p\u00e5 1:5, er etablert. Det skal ogs\u00e5 dokumenteres at inngangsd\u00f8r er utstyrt med automatikk. Utvendig skal det v\u00e6re bevegelsessensor. c. F\u00f8r det kan gis midlertidig brukstillatelse / ferdigattest, skal det dokumenteres at det foreligger eventuelt n\u00f8dvendige tillatelser og/eller avtaler for etablering av rampe. 4. Med hjemmel i TEK17 \u00a7 14-1 femte ledd, gis det unntak fra kravene i TEK17 kapittel 14. 5. Med hjemmel i KPA 2018 \u00a7 17.4 innvilges det frikj\u00f8p fra krav til 2 stk. sykkelparkeringsplasser 6. Med hjemmel i pbl. \u00a7 20-1, jf. \u00a7 21-4 gis det midlertidig rammetillatelse til bruksendring fra kontor til servering og utsalgssted i byggets 1. og 2. etasje (BRA 150 m2). Midlertidigheten er knyttet til vedtakspunkt 3 bokstav a. 7. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 8. Klagen tas til f\u00f8lge p\u00e5 vilk\u00e5r. 5 Dato: 18. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 07.12.2023 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Avslag datert 07.11.2023 5. Klage datert 27.11.2023 6. Referat og dialog i etterkant av m\u00f8te 21.11.2023 7. Samtykke fra Arbeidstilsynet datert 01.11.2023 8. Uttale fra Bergen brannvesen datert 08.09.2023 9. Uttale fra Byantikvaren datert 14.06.2023 10. Uttale fra Bymilj\u00f8etaten, vei, datert 31.08.2023 11. Uttale fra Vestland fylkeskommune, avd kultur og folkehelse, datert 08.09.2023 12. S\u00f8knad og senere redegj\u00f8relser 13. Tegninger 14. BYGG-2023-14720_Bryggesporden 1_forslag til l\u00f8sning 6 "
}