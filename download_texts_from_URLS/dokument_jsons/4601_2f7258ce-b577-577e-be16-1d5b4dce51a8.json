{
  "dokument_id": "2f7258ce-b577-577e-be16-1d5b4dce51a8",
  "doc_type": "case_attachment",
  "kommune": 4601,
  "tittel": "Griegkvartalet - nytt musikkteater i Bergen",
  "url": "https://bergen.kommune.no/politikere-utvalg/api/fil/bk360/11452062/Griegkvartalet-nytt-musikkteater-i-Bergen",
  "tekst": "Bergen kommune Utvalg for finans, kultur og n\u00e6ring v/leder Rune Bakervik I forbindelse med budsjettet for 2025 ber vi om at bystyret i Bergen viser sin tydelige st\u00f8tte til arbeidet med et nytt musikkteater i Griegkvartalet. Bystyrets st\u00f8tte er sv\u00e6rt viktig for \u00e5 unng\u00e5 at prosjektet stopper opp og prosjektorganisasjonen m\u00e5 avvikles. Det ville v\u00e6re s\u00e6rdeles uheldig og m\u00e5 ikke skje. Vi viser til v\u00e5r s\u00f8knad av 2.7.2024. En tilstrekkelig bevilgning vil ogs\u00e5 v\u00e6re en klar og tydelig respons til kulturminister Lubna Jaffery, som i BA 18. oktober sier at fylket og kommune m\u00e5 stille opp og ta sin del av arbeidet. Signalene fra fylkeskommunen er positive. Byr\u00e5det har i en vanskelig \u00f8konomisk situasjon foresl\u00e5tt 1,0 million i sitt budsjettforslag. Selv om dette er langt mindre enn det vi har s\u00f8kt om for 2025, leser vi forslaget som et signal om at byr\u00e5det \u00f8nsker \u00e5 ta eierskap til prosjektet. Men vi ber bystyret om \u00e5 f\u00f8lge opp ifm behandlingen av budsjettet og forsterke st\u00f8tten til prosjektet gjennom \u00e5 \u00f8ke bidraget fra kommunen til de oms\u00f8kte fem millioner kroner for neste \u00e5r. \u00d8konomisk st\u00f8tte fra bystyret i Bergen vil l\u00f8se ut st\u00f8tte fra fylkeskommunen, staten og private givere. I dette prosjektet har 80 prosent av finansieringen s\u00e5 langt kommet fra private bidragsytere, men det er viktig for alle som vurderer \u00e5 bidra ytterligere at Bergen kommune n\u00e5 uttrykker en sterk vilje til \u00e5 videreutvikle prosjektet til et beslutningsklart niv\u00e5. Vi er vel kjent med kommunens budsjettutfordringer for de n\u00e6rmeste \u00e5r, men vi anser at det samtidig m\u00e5 v\u00e6re vesentlig \u00e5 kunne ha blikk ogs\u00e5 for visjon\u00e6re satsninger med et mer langsiktig realiseringsforl\u00f8p og med nytteperspektiv i generasjoner fremover. Realiseringen av Griegkvartalet med nytt musikkteater er et viktig samfunnsbyggende prosjekt. Griegkvartalet skal bli en kulturarenaklynge av internasjonalt format som kan l\u00f8fte Bergen og Vestlands kulturliv til et nytt niv\u00e5. Det skal kunne tilby bergensere, vestlendinger og tilreisende fra fjern og n\u00e6r musikk og scenekunst i en bredde og kvalitet som byen i dag ikke har kapasitet eller egnede lokaler til. Med det nye Griegkvartalet skapes en bergensk miniutgave av Broadway, Metropolitan og Carnegie Hall i forening! Vi ber om at kommunen n\u00e5 g\u00e5r foran og holder fast p\u00e5 den langsiktige visjonen om dette neste store steget for kulturbyen Bergen. Vi h\u00e5per p\u00e5 im\u00f8tekommelse og ser frem til godt samarbeid med kommunen i \u00e5rene fremover. Om det er sp\u00f8rsm\u00e5l eller noe trengs utdypet, st\u00e5r vi naturligvis til disposisjon. Med vennlig hilsen Bernt Bauge Daglig leder Grieghallen Utbygging as Edvard Griegs pl 1 5015 Bergen +47 47 915 10 "
}