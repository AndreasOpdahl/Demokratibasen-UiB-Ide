{
  "dokument_id": "267b3b23-5b99-5b82-a665-85418d3aa119",
  "doc_type": "case_presentation",
  "kommune": 4601,
  "tittel": "H\u00f8ringsuttalelse til H\u00f8ring - S\u00f8knad om fornyet konsesjon for Bergen sj\u00f8flyhavn Sandviken",
  "url": "https://bergen.kommune.no/politikere-utvalg/api/fil/bk360/12480546/Framstilling-Horingsuttalelse-til-Horing-Soknad-om-fornyet-konsesjon-for-Bergen-sjoflyhavn-Sandviken",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/139620-4 H\u00f8ringsuttalelse til H\u00f8ring - S\u00f8knad om fornyet konsesjon for Bergen sj\u00f8flyhavn Sandviken Hva saken gjelder: Bergen kommune har mottatt h\u00f8ringsbrev fra Luftfartstilsynet datert 19.03.2025 vedr\u00f8rende s\u00f8knad om fornyelse av konsesjon for \u00e5 drive og inneha Bergen sj\u00f8flyplass, Sandviken. Det er Scandinavian Seaplanes AS (org. Nr. 816 761 352) som i brev datert 03.02.2025 har s\u00f8kt om fornyelse av konsesjon for \u00e5 drive og inneha sj\u00f8flyplassen. Scandinavian Seaplanes AS har tidligere f\u00e5tt konsesjon til \u00e5 drive og inneha sj\u00f8flyplassen, jf. vedtak av 28.04.2023 fra Luftfartstilsynet. P\u00e5 grunn av det p\u00e5g\u00e5ende planarbeidet i Bergen kommune, ba kommunen om at konsesjonen bare ble gitt med 2 \u00e5rs varighet, frem til og med 01.04.2025. Det er derfor behov for ny konsesjon per dags dato for \u00e5 kunne fortsette virksomheten. Byr\u00e5dsavdeling for byutvikling har sendt h\u00f8ringsbrevet til uttalelse hos Plan- og bygnings- etaten, Bergen brannvesen, Bymilj\u00f8etaten og Helsevernenheten. H\u00f8ringsfrist: H\u00f8ringsfrist er 22. april. Bergen kommune er gitt utsatt frist til 8. mai. Om h\u00f8ringsforslaget: Scandinavian Seaplanes AS driver kommersiell sj\u00f8flyvirksomhet og har hovedkontor i Sandviken. Deres st\u00f8rste kundegrupper er cruiseturister og \u00f8vrig turistn\u00e6ring som \u00f8nsker rundflyvning p\u00e5 Vestlandet. I tillegg oppgir selskapet at oppdrag som airtaxi for privatpersoner og bedrifter er \u00f8kende. Luftfartstilsynet opplyser om at de har mottatt fornyet bruks- og leieavtale mellom Scandinavian Seaplanes AS og Bergen kommune for Bergen sj\u00f8flyhavn Sandviken. Leieforholdet oppgis \u00e5 vare i fem \u00e5r fra 1. januar 2024 til 31. desember 2029, med seks m\u00e5neders gjensidig oppsigelsesfrist. Scandinavian Seaplanes AS s\u00f8ker derfor n\u00e5 om en fornyet konsesjon med tilsvarende varighet som leieavtalen, alts\u00e5 til 31. desember 2029. Det s\u00f8kes om konsesjon p\u00e5 i hovedsak de samme vilk\u00e5rene som innev\u00e6rende konsesjon, med et trafikkomfang p\u00e5 maksimalt 900 flybevegelser per \u00e5r, og 70 flybevegelser per uke. Alle som vil anlegge, drive eller inneha en landingsplass skal som hovedregel inneha konsesjon, jf. luftfartsloven \u00a7 7-5 f\u00f8rste ledd. If\u00f8lge luftfartsloven \u00a7 7-6 skal konsesjon bare gis n\u00e5r det er forenlig med allmenne hensyn, og uttalelsene fra vedkommende kommunale og andre myndigheter skal innhentes f\u00f8r konsesjon eventuelt innvilges. Vilk\u00e5ret \u00abforenlig med allmenne hensyn\u00bb er n\u00e6rmere presisert i forskrift 11. januar 2007 nr. 40 om konsesjon for landingsplasser (BSL E 1-1 \u2013 heretter konsesjonsforskriften) \u00a7 1 bokstav b, som lyder slik: \u00abForm\u00e5let med forskriften er: b) \u00c5 sikre en samfunnstjenlig luftfart og en hensiktsmessig disponering av arealer, og at vurderingen av konsesjonss\u00f8knader skjer ut fra hensynet til 1 milj\u00f8, helse, flysikkerhet, n\u00e6ringsinteresser, reguleringsplan, kulturlandskap, samt hensynet til regional utvikling og bosetting.\u00bb Det f\u00f8lger videre av luftfartsloven \u00a7 7-7 at konsesjon gis for en bestemt tid, og p\u00e5 slike vilk\u00e5r som finnes p\u00e5krevd. Konsesjon for landingsplasser til privat bruk gis i medhold av konsesjonsforskriften \u00a7 15 som hovedregel for en periode p\u00e5 10 \u00e5r. I konsesjonsforskriften \u00a7 14 stilles det krav til innholdet i s\u00f8knaden som skal danne det faktiske grunnlaget for saken. Luftfartstilsynet har bedt h\u00f8ringsinstansene om en bredt anlagt vurdering av sj\u00f8flyplassens drift opp not allmenne hensyn, men s\u00e6rlig vekt p\u00e5 de hensyn som er tatt inn i konsesjonsforskriften \u00a7 1 bokstav b og som er gjengitt over. Ved siden av de forhold h\u00f8ringsinstansene eventuelt selv \u00f8nsker \u00e5 ta opp, er det bedt om at det i uttalelsene tas stilling til forholdene som fremheves i h\u00f8ringsbrevets pkt. 4.2 flg. I pkt. 4.2 vises det til luftfartsloven \u00a7 7-6 tredje og fjerde ledd at konsesjon som hovedregel ikke kan gis i strid med vedtatte arealplaner etter plan- og bygningsloven. Konsesjon kan likevel gis i strid med arealplan dersom vedkommende plan- og bygningsmyndighet samtykker til ferdigbehandling av konsesjonss\u00f8knaden. I s\u00f8knaden har Scandinavian Seaplanes AS opplyst at kommuneplanens arealdel 2018, vedtatt 19. juni 2019 fortsatt gjelder, og at ny omr\u00e5deregulering er i planleggingsfasen. Selskapet opplyser at de har hatt m\u00f8te med Plan- og bygningsetaten der selskapet opplever at Plan- og bygningsetaten stiller seg forel\u00f8pig positiv til sj\u00f8flyhavn i fremtidige arealendring. Det ble if\u00f8lge flyselskapet ogs\u00e5 nevnt at det vil ta flere \u00e5r f\u00f8r byggingen vil starte p\u00e5 Kristiansholm, og at Bergen kommune derfor har fornyet gjeldende leiekontrakt med Scandinavian Seaplanes til 31. desember 2029. Etter Luftfartstilsynets forst\u00e5else vil en fornyelse av konsesjonen per i dag ikke v\u00e6re i strid med kommunal arealplan. Luftfartstilsynet vil dermed foresl\u00e5 at en eventuell innvilgelse av s\u00f8knaden om fornyelse av konsesjon gj\u00f8res med en varighet til 31. desember 2029, men med forbehold i konsesjonsvedtaket om at sj\u00f8flyplassen i l\u00f8pet av denne perioden ikke vil v\u00e6re i strid med kommende arealplan. N\u00e5r det gjelder forholdet til naturmangfoldloven har Luftfartstilsynet i saksbehandlingen sett hen til lovens \u00a7\u00a7 8 til 12, jf. \u00a7 7. Det vises til at s\u00f8ker har utfylt en milj\u00f8utredning vedlagt s\u00f8knaden. Utredningen er en egenerkl\u00e6ring utarbeidet av Scandinavian Seaplanes AS, som viser at fornyelse av konsesjonen etter deres vurdering ikke vil medf\u00f8re en stor belastning for milj\u00f8et og naturmangfoldet i omr\u00e5det. Luftfartstilsynet antar imidlertid at h\u00f8ringsinstansene kan ha st\u00f8rre kunnskap om naturmangfoldet i omr\u00e5det og innvirkninger fornyelse av konsesjonen vil kunne ha p\u00e5 det. Luftfartstilsynet viser i denne sammenheng til uttalelse fra bymilj\u00f8etaten i forrige h\u00f8ringsrunde, hvor etatens syn var at det ikke er tilstrekkelig godt opplyst hvilke konsekvenser fornyelse av konsesjonen vil ha for natur og milj\u00f8. Luftfartstilsynet vurderte i forrige h\u00f8ringsrunde at h\u00f8ringsuttalelsen ikke burde medf\u00f8re at konsesjon for Bergen sj\u00f8flyplass, Sandviken ikke kunne fornyes. Dersom bymilj\u00f8etaten har samme h\u00f8ringsinnspill til denne s\u00f8knaden om fornyet konsesjon, bes det om forslag til hvordan dette kan l\u00f8ses. En mulighet er at Scandinavian Seaplanes AS kan besvare overfor bymilj\u00f8etaten de konkrete sp\u00f8rsm\u00e5l som m\u00e5tte v\u00e6re knyttet til biologisk mangfold tilknyttet sj\u00f8 og land, i forhold til forurensningspotensiale- og risiko. En slik l\u00f8sning vil ikke forsinke videre prosess omkring h\u00f8ring og vedtak i saken om fornyet konsesjon i forhold til sj\u00f8flysesongen som if\u00f8lge s\u00f8ker begynner 1. april. N\u00e5r det gjelder st\u00f8y, f\u00f8lger det av forskriften om konsesjon for landingsplasser \u00a7 14 f\u00f8rste ledd, bokstav d, jf. \u00a7 11 tredje ledd, at s\u00f8knaden skal inneholde en st\u00f8yberegning i henhold 2 til Milj\u00f8verndepartementets retningslinjer, T 1442. Luftfartstilsynet legger til grunn innsendt st\u00f8yberegning av 11. november 2019, siden st\u00f8yberegningen synes \u00e5 v\u00e6re basert p\u00e5 samme aktivitet som i foreliggende konsesjonsrunde. S\u00f8ker opplyser at det vil bli benyttet samme flytype Cessna 206 og samme operative prosedyrer for avgang og landing, samt samme antall bevegelser. Overgang til Cessna 208 Caravan vil medf\u00f8re en betydelig st\u00f8yreduksjon siden turtall under avgang g\u00e5r ned fra 2850 RPM i dag til 1900 RPM. Med den elektriske utgaven av Cessna 208 vil turtall bli ytterlige redusert til 1600 RPM. Det fremg\u00e5r videre av s\u00f8knaden at Scandinavian Seaplanes har stiftet datterselskap Scandinavian Electric Aviation med form\u00e5l \u00e5 elektrifisere sj\u00f8flyfl\u00e5ten i Bergen med en elektrisk versjon av Cessna Caravan, og at selskapet satser p\u00e5 at Bergen vil bli den f\u00f8rste elektriske sj\u00f8flyhavn i Europa. F\u00f8rste testflygning av flytypen er planlagt til sommeren i Australia, med p\u00e5f\u00f8lgende testing av flyet i Norge. M\u00e5let er \u00e5 starte elektrisk rundflyvning i Bergen fra v\u00e5ren 2027. Det vedlagte utkastet til konsesjonsvilk\u00e5r bygger p\u00e5 Luftfartstilsynets alminnelige praksis og mal for vilk\u00e5r, og opplysninger i s\u00f8knaden. Konsesjonsvilk\u00e5rene for innev\u00e6rende konsesjonsperiode er i hovedsak videref\u00f8rt fra den foreg\u00e5ende konsesjonsperioden. I tr\u00e5d med s\u00f8knaden er trafikkomfanget for konsesjonen satt til maksimalt 70 flybevegelser per uke, begrenset til 900 per \u00e5r. Luftfartstilsynet bemerker at en flybevegelse er enten en avgang eller en landing med luftfart\u00f8y. For ordens skyld viser vi til at de angitte flybevegelsene omfatter all aktivitet p\u00e5 lufthavnen. Rammen for trafikkomfanget er absolutt. Dersom det i konsesjonsperioden er aktuelt med et h\u00f8yere antall flybevegelser, m\u00e5 konsesjonen f\u00f8rst endres. For \u00f8vrig vises det til vedlagte utkast til konsesjonsvilk\u00e5r. Videre f\u00f8lger det av konsesjonsforskriften \u00a7 9, at konsesjonshaver m\u00e5 ha eksklusiv, bruks- og r\u00e5derett over omr\u00e5det hvor landingsplassen ligger. For sj\u00f8flyplasser p\u00e5 omr\u00e5der som ikke er underlagt privat eiendomsrett er dette kravet ikke like lett \u00e5 oppfylle. Det forutsettes likevel s\u00e5 langt som mulig at relevante myndigheter samtykker til bruken. Det forutsettes i praksis ogs\u00e5 at konsesjonshaver disponerer rett til tilkomst til et omr\u00e5de hvor av- og p\u00e5stigning kan skje. Luftfartstilsynet gj\u00f8r avslutningsvis oppmerksom p\u00e5 at Bergen sj\u00f8flyplass, Sandviken har en teknisk og operativ godkjenning i henhold til lov 11. juni 1993 nr. 101 om luftfart (luftfartsloven) \u00a7 7-11. Denne godkjenningen har gyldighet frem til og med 10. mars 2028. En varighet p\u00e5 konsesjonen til 31. desember 2029 vil ogs\u00e5 v\u00e6re med forbehold om at Scandinavian Seaplanes AS s\u00f8ker om ny godkjenning i god tid f\u00f8r gjeldende godkjenning l\u00f8per ut. Dette vil det bli informert om i konsesjonsvedtaket. Innspill fra Plan- og bygningsetaten: Plan- og bygningsetaten (PBE) kan ikke se at det er n\u00f8dvendig med ytterligere vilk\u00e5r for fortsatt sj\u00f8fly- & helikoptervirksomhet som oms\u00f8kt. PBE bemerker imidlertid at virksomhetens fly-/og eller helikopterst\u00f8y vil v\u00e6re i \u00e5penbar konflikt med planlagt ny arealbruk til boligform\u00e5l iht. Kristiansholmplanen, PlanID 61690000, som hadde offentlig ettersyn 13.04.2024 \u2013 28.05.2024, samt 21.02.2025 \u2013 21.03.2025. Ny arealbruk jf. planforslaget vil f\u00e5 en konsekvens for Scandinavian Seaplanes AS. Omr\u00e5deplanen legger til rette for transformasjon av Neumann-tomten, like \u00f8st for sj\u00f8flyhavnen. Neumann-tomten foresl\u00e5s \u00e5 transformeres fra industri/n\u00e6ring/lager-virksomhet til by- og boligomr\u00e5de. I tillegg legger omr\u00e5dereguleringsplanen opp til at den vestligste delen av dagens landareal transformeres til park. 3 Omr\u00e5dereguleringen \u00e5pner for videre drift av Bergen sj\u00f8flyhavn p\u00e5 visse vilk\u00e5r. Vilk\u00e5rene er satt i planens bestemmelser og g\u00e5r i hovedsak ut p\u00e5 at fremtidig st\u00f8ysituasjon m\u00e5 v\u00e6re forenlig med fremtidig arealbruk. Fremtidig arealbruk er som nevnt, bolig og park. Vilk\u00e5rene er formulert p\u00e5 f\u00f8lgende m\u00e5te i planens foresl\u00e5tte bestemmelser: \u00abInnenfor SH02 kan det legges til rette for sj\u00f8flykai, dersom det kan dokumenteres at st\u00f8yniv\u00e5 n\u00e5r sj\u00f8flyet takser inn og ut til konsesjonsomr\u00e5de for takeoff og landing, ikke overstiger grenser for tillat st\u00f8y.\u00bb Intensjonen i bestemmelsen er \u00e5 sikre at sj\u00f8flyhavnen kun kan fortsette sin drift, dersom det kan bevises at driften ikke f\u00f8rer til en st\u00f8ybelastning ut over de grenser som er satt i nasjonale st\u00f8yretningslinjer. PBE ser av vedlagt st\u00f8y-beregning gjelder helikopter-st\u00f8y. Det kan ikke sees at bruk av helikopter ved Bergen sj\u00f8flyplass kan v\u00e6re forenelig med fremtidig arealbruk innenfor omr\u00e5dereguleringsplanen. Det er blitt avholdt m\u00f8ter mellom Byplanavdelingen og Scandinavian Seaplanes etter at omr\u00e5dereguleringsplanen var p\u00e5 h\u00f8ring. Der ble det vist til at det er usikkert n\u00e5r utbyggingen vil kunne starte opp p\u00e5 Neumann-tomten, da dette avhenger av tiltakshaver for denne utbyggingen. PBE informerer om at de planlegger oversendelse av endelig planforslag i l\u00f8pet av kort tid og ser det som sannsynlig, at omr\u00e5dereguleringen vedtas politisk i innev\u00e6rende \u00e5r. I m\u00f8tet og korrespondanse med Scandinavian Seaplanes har det v\u00e6rt problematisert fra kommunens side, at en eventuell fremtidig utvidelse av bruken av sj\u00f8flyplassen, vil kunne p\u00e5virke arealbruken for den planlagte parken i negativ forstand. Omr\u00e5dereguleringsplanen legger ikke opp til kj\u00f8retilkomst ut til parken og en eventuell fremtidig sj\u00f8flyhavn, ut over n\u00f8dvendig vedlikehold og n\u00f8d- og nyttekj\u00f8ret\u00f8y. Byr\u00e5dens vurdering og forslag til h\u00f8ringsuttalelse: Bergen kommune har vurdert h\u00f8ringsbrevet og innspillene fra Plan- og bygningsetaten, og har f\u00f8lgende h\u00f8ringsuttalelse: Bergen kommune viser til at Scandinavian Seaplanes AS den 28.04.2023 fikk fornyet konsesjon til \u00e5 drive og inneha sj\u00f8flyplassen. I forkant av vedtaket om konsesjon, ble det gitt en ytterligere uttalelse fra Bergen kommune. Det ble her vektlagt at fremtidig arealbruk p\u00e5 Kristiansholm var under avklaring gjennom p\u00e5g\u00e5ende arbeid med offentlig omr\u00e5deregulering, og en fornyelse av konsesjon ble s\u00e5ledes begrenset til 2 \u00e5r. I dag har planarbeidet kommet lenger, og det er klart at omr\u00e5dereguleringsplanen for Kristiansholm, Sandvikstorget og Rosegrenden forventes \u00e5 komme til politisk behandling i l\u00f8pet av dette \u00e5ret. Plan- og bygningsetaten opplyser at planen, slik den vil bli oversendt, vil kunne ha p\u00e5virkning for dagens sj\u00f8flyvirksomhet. Utfallet av den politiske behandlingen av planen er imidlertid ikke gitt. Planen har nylig v\u00e6rt p\u00e5 h\u00f8ring, og resultatet kan bli endret. N\u00e5r det gjelder h\u00f8ringsbrevets punkt 4.3 om forholdet til naturmangfoldloven, vil Bergen kommune bemerke at grunnlaget for \u00e5 vurdere forurensningspotensiale- og risiko i saken er noe enkel, og at det vanskelig kan foretas en tilfredsstillende vurdering. Bergen kommune skulle helst sett at tiltakshaver i st\u00f8rre grad hadde redegjort for sine vurderinger i forbindelse med milj\u00f8utredingen. Opplysningene i milj\u00f8utredningen f\u00f8lger riktig nok punktene i Forskrift om konsesjon for landingsplasser, men det bemerkes at forskriften ogs\u00e5 oppgir at \u00abdet b\u00f8r gis en kort begrunnelse for valg av svaralternativ.\u00bb, vi kan ikke se at det er gjort. P\u00e5 den andre siden opplyses det i s\u00f8knaden at virksomheten i liten grad etterlater seg spor i naturen. If\u00f8lge s\u00f8ker har sj\u00f8fly null utslipp i vannet, og forstyrrer heller ikke livet under vann. Det foreligger heller ikke registreringer i Luftfartstilsynets register for trefninger mellom fly og fugler, s\u00e5kalt birdstrike. Det er heller slik at m\u00e5ker og annen vannfugl sv\u00f8mmer tett inntil flyet. Sj\u00f8fly trenger dessuten if\u00f8lge s\u00f8ker ingen infrastruktur som gir store milj\u00f8avtrykk, da det er tilstrekkelig med kun \u00e9n flytebrygge som avgangs og ankomststed. Bergen kommune forutsetter derved at virksomheten ikke vil p\u00e5virke naturmangfoldet negativt. 4 Bergen kommune er kjent med at Sandviken har en lang tradisjon for sj\u00f8flyvirksomhet, og det er ogs\u00e5 positivt at en ved ny s\u00f8knad om konsesjon ikke legger til grunn en \u00f8kning av flybevegelser. Gjeldende arealplaner gir hjemmel for flyvirksomhet, og tiltakshaver er vel informert om at omr\u00e5dereguleringsplanen som nevnt legger opp til at flyvirksomheten sannsynligvis ikke vil kunne fortsette som i dag. Omr\u00e5dereguleringen som foresl\u00e5tt \u00e5pner ogs\u00e5 for videre drift av Bergen sj\u00f8flyhavn, men det understrekes at dette er p\u00e5 visse vilk\u00e5r. Vilk\u00e5rene er foresl\u00e5tt i planens bestemmelser, og g\u00e5r i hovedsak ut p\u00e5 at fremtidig st\u00f8ysituasjon m\u00e5 v\u00e6re forenlig med fremtidig arealbruk som bolig og park som er regulert i umiddelbar n\u00e6rhet. En innvilgelse av s\u00f8knaden m\u00e5 gj\u00f8res med forbehold om at sj\u00f8flyplassen ikke vil v\u00e6re i strid med den kommende omr\u00e5dereguleringen. Det bemerkes at inng\u00e5tte avtale mellom Bergen kommune ved Etat for bygg og eiendom og Scandinavian Seaplanes AS om bruk av areal som tilkomst til flytebrygge, har en oppsigelsesfrist p\u00e5 6 m\u00e5neder, og at det er lagt til f\u00f8lgende formulering \u00abBruker er kjent med at det er reguleringsplan under arbeid som kan p\u00e5virke bruksrettens omfang og varighet.\u00bb Bergen kommune tar ogs\u00e5 forbehold om at leiekontrakter som dokumenterer eksklusiv bruks- og r\u00e5derett over omr\u00e5det hvor av- og p\u00e5stigning kan skje forlenges tilsvarende konsesjonens varighet i samsvar med konsesjonsforskriften \u00a7 9. Bergen kommune legger avslutningsvis til grunn Luftfartstilsynets konsesjonsvilk\u00e5r som er vedlagt h\u00f8ringsbrevet. Det vises ellers ogs\u00e5 til uttalelse fra Plan- og bygningsetaten. Vedtakskompetanse: Byr\u00e5dets fullmakter pkt. 2.11.1 vedtatt av Bergen bystyre 27. november 2024 i sak 462/24: H\u00f8ringsuttalelser 2.10.1. Byr\u00e5det avgir h\u00f8ringsuttalelser p\u00e5 vegne av Bergen kommune, der forretningsutvalget har fordelt oppgaven til byr\u00e5det. Forretningsutvalget har i m\u00f8te 01.04.2025 i sak 104/25 fattet f\u00f8lgende vedtak: \u00abByr\u00e5det avgir eventuelt h\u00f8ringssvar til \u00abH\u00f8ring - S\u00f8knad om fornyet konsesjon for Bergen sj\u00f8flyhavn Sandviken\u00bb p\u00e5 vegne av Bergen kommune.\u00bb Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til H\u00f8ring - S\u00f8knad om fornyet konsesjon for Bergen sj\u00f8flyhavn Sandviken slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 6. mai 2025 Eivind N\u00e6vdal-Bolstad Byr\u00e5d for byutvikling Dokumentet er godkjent elektronisk. Vedlegg: - H\u00f8ring - S\u00f8knad om fornyet konsesjon for Bergen sj\u00f8flyhavn Sandviken - Utkast til konsesjonsvilk\u00e5r - E-post: Vedlagt s\u00f8knad om fornyelse av konsesjon for Bergen sj\u00f8flyplass 5 - S\u00f8knad om fornyelse av konsesjon for Bergen Sj\u00f8flyplass, Sandviken - Milj\u00f8utredning - Revidert st\u00f8yberegning for bebyggelse n\u00e6r Bergen helikopterplass Sandviken - Godkjenning av sj\u00f8flyplass 2023 - N\u00f8kkelopplysninger fra Enhetsregisteret - Fornyelse bruksavtale og leieavtale Bergen sj\u00f8flyhavn Kristiansholm - Informasjon om landingssted - Innspill- Plan- og byningsetaten 6 "
}