{
  "dokument_id": "9d7fc2fd-062f-5af2-970e-8368fc025706",
  "doc_type": "case_attachment",
  "kommune": 5501,
  "tittel": "23_19773-1 Vedtekter for Troms\u00f8 brann og redning KF 27022019 etter K-styrets behandling 1542020_1_1",
  "url": "https://innsyn.tromso.kommune.no/application/getMoteDokument?dokid=2001596808",
  "tekst": "VEDTEKTER FOR TROMS\u00d8 BRANN OG REDNING KF Vedtatt i kommunestyret den 26.februar 2020. \u00a7 1 Om foretaket Foretakets navn er Troms\u00f8 brann og redning KF. Troms\u00f8 brann og redning KF er et kommunalt foretak opprettet i tr\u00e5d med vedtak i Troms\u00f8 kommunestyre 26.02.2020 i sak 16/20 og kommunelovens kapittel 9. Foretaket er ikke eget rettssubjekt og er direkte underlagt Troms\u00f8 kommunestyre. Foretakets kontor er i Troms\u00f8 kommune. Bes\u00f8ksadresse: Fors\u00f8ket 9, 9010 Troms\u00f8. Foretaket skal registreres i Foretaksregisteret. \u00a7 2 Form\u00e5l Foretakets form\u00e5l er \u00e5 ivareta kommunen sine oppgaver og plikter etter Lov om vern mot brann, eksplosjon og ulykker med farlig stoff og om brannvesenets redningsoppgaver av 14.06.2002, og tilh\u00f8rende forskrifter. Foretaket skal st\u00f8tte opp under kommunen sine overordnede strategier og planer. Foretaket skal bidra til en sunn og stabil \u00f8konomi, og der igjennom en sunn kommune\u00f8konomi. Foretaket skal ha en klar klima-, energi- og milj\u00f8profil, tilpasset den strategien som til enhver tid er gjeldende for kommunen innen dette omr\u00e5det. \u00a7 3 Ansvarsomr\u00e5de / oppgaver Foretaket skal ivareta kommunen sitt ansvar for oppgaver innen kjerneomr\u00e5dene: Brannforebyggende arbeid. a) S\u00f8rge for lovbestemt tilsyn i s\u00e6rskilte risikoobjekt b) Feiing og tilsyn av fyringsanlegg. c) Gjennomf\u00f8re informasjons- og motivasjonstiltak i kommunen om fare for brann, brannverntiltak og opptreden i tilfelle brann og andre ulykker. d) Gjennomf\u00f8re tilsyns- og ulykkesforebyggende oppgaver i sammenheng med lagring og h\u00e5ndtering av farlig stoff og transport av farlig gods. e) Forebyggende arbeid sett i forhold til enhver tids gjeldende lokale forskrifter Side 2 av 5 Beredskap-, alarm- og utrykningsoppgaver a) V\u00e6re innsatsstyrke ved brann og andre akutte ulykker. b) Yte innsats ved brann og ulykker i sj\u00f8omr\u00e5der, inklusiv redningsdykking og redningsinnsats til sj\u00f8s (RITS). c) Drifte n\u00f8dalarmerings-sentral for mottak av meldinger om branner og andre ulykker innen en fastsatt region som kan omfatte flere kommuner. d) S\u00f8rge for tilfredsstillende beredskap mot akutt forurensing og at Troms\u00f8 er vertskommune for denne beredskapen i Nord- og Midt Troms. e) Utf\u00f8re forebyggende og beredskapsoppgaver i krigs- og krisesituasjoner. Andre brann- og sikkerhetsrelaterte tjenester som markedet ettersp\u00f8r. a) S\u00f8rge for drift av brannvernet i nabobrannvesen i samsvar med inng\u00e5tte samarbeidsavtaler. b) Utf\u00f8re service og vedlikehold p\u00e5 r\u00f8ykvernutstyr. c) F\u00f8lge opp driftsavtaler tilknyttet n\u00f8dalarmsentralen. d) S\u00f8rge for drift av restverdiredning i samsvar med avtale med skadeforsikringsselskapene og utf\u00f8re andre brann- og sikkerhetsrelaterte oppgaver. \u00a7 4 Eiers ansvar Troms\u00f8 kommune som eierkommune, hefter for foretakets samlede forpliktelser. Kommunestyret selv velger foretakets styre og fastsetter vedtekter for foretaket. Eier vedtar selv overordnede rammer for foretaket. Dette inneb\u00e6rer at det er eier som gjennom eierskapsmelding, vedtekter, delegasjonsreglement, kommunens \u00f8konomiplan, \u00e5rsbudsjett og andre regelverk, instrukser eller vedtak, bestemmer foretakets ansvars- og myndighetsomr\u00e5de. \u00a7 5 Styrets sammensetning Til styret velges de som har kompetanse til \u00e5 gjennomf\u00f8re selskapets form\u00e5l. Ved valget skal det blant annet legges vekt p\u00e5 \u00e5 velge personer med innsikt og erfaring fra fagomr\u00e5det samfunnssikkerhet og beredskap. Det b\u00f8r videre vektlegges at styrekandidater har ledererfaring, organisasjonskunnskap, \u00f8konomisk innsikt og strategisk kompetanse. Styret skal best\u00e5 av syv medlemmer. Leder, nestleder og fire styremedlemmer velges av kommunestyret for minimum to \u00e5r, men maksimalt fire \u00e5r. Det velges tre varamedlemmer i nummerert rekkef\u00f8lge for minimum to \u00e5r, men maksimalt fire \u00e5r. Et medlem velges av og blant de ansatte. Daglig leder, kommunedirekt\u00f8ren i Troms\u00f8 kommune eller dennes stedfortreder kan ikke v\u00e6re medlem av styret. Styremedlemmer valgt blant de ansatte trer ut av styret dersom de avslutter ansettelsesforholdet i foretaket. Side 3 av 5 Sp\u00f8rsm\u00e5l om fritak, uttreden eller nyvalg av styremedlem behandles av kommunestyret. Ved endelig uttreden eller varig forfall, iverksettes suppleringsvalg for gjenv\u00e6rende del av funksjonstiden. \u00a7 6 Styrets myndighet og ansvar Foretaket ledes av styret. Styret har myndighet til \u00e5 treffe avgj\u00f8relser i alle saker som gjelder foretaket og dets virksomhet. Styret p\u00e5ser at virksomheten drives i samsvar med foretakets form\u00e5l, vedtekter, kommunens eierskapsmelding, \u00f8konomiplan og \u00e5rsbudsjett og andre vedtak eller retningslinjer fastsatt av kommunestyret. Styret skal realisere de vedtak og hovedm\u00e5l kommunen har anvist. Styret skal sette opp delm\u00e5l, legge opp strategier, fremskaffe n\u00f8dvendig materiale for eierkommunen og ut\u00f8ve styring gjennom det enkelte drifts\u00e5r. Styret skal f\u00f8re l\u00f8pende tilsyn med virksomheten og ha ansvar for at p\u00e5lagte oppgaver utf\u00f8res i henhold til lov, forskrifter og eventuelle p\u00e5legg. Styret s\u00f8rger for at saker som skal behandles i kommunestyret er tilstrekkelig forberedt. Styret iverksetter kommunestyrets vedtak. Styret skal fremlegge tertial- og \u00e5rsrapport for kommunestyret. Styret kan ikke ta opp l\u00e5n eller p\u00e5f\u00f8re kommunen forpliktelser, utover det som f\u00f8lger av de budsjetter eller vedtak kommunestyret har fastsatt. Styret har ansvaret for at Troms\u00f8 kommunes etiske retningslinjer og personalpolitikk er f\u00f8rende i foretaket. Foretaket skal drives p\u00e5 en etisk forsvarlig m\u00e5te. Styrets arbeidsgivermyndighet skal ut\u00f8ves i samsvar med kommunens forpliktelser etter hovedavtalen og hovedtariffavtalen. De avtaler og ordninger som gjelder i Troms\u00f8 kommune, gjelder ogs\u00e5 i foretaket, herunder pensjons- og tariffavtaler. Daglig leder ansettes av styret. Styret skal f\u00f8re tilsyn med daglig leders ledelse av foretaket. \u00a7 7 Styrets m\u00f8ter Styrem\u00f8tene sammenkalles og ledes av styrets leder. Styret fatter vedtak med alminnelig flertall. Ved votering skal hver stemme telle likt. Ved stemmelikhet teller m\u00f8teleders stemme dobbelt. Styret er beslutningsdyktig n\u00e5r minst halvparten av medlemmene er tilstede. Styrets leder s\u00f8rger for at det blir f\u00f8rt protokoll fra styrem\u00f8tene. Kommunelovens bestemmelser om habilitet skal f\u00f8lges ved behandling av saker i styret. Tilsvarende gjelder offentlighets- og forvaltningslovens regler. De ansattes representant har Side 4 av 5 ikke stemmerett i saker som gjelder forholdet mellom styret som arbeidsgiver og de ansatte. De ansattes representant har heller ikke rett til \u00e5 delta i behandlingen av saker som gjelder arbeidsgivers forberedelse til forhandlinger med arbeidstakere, arbeidskonflikter, rettstvister med arbeidstakerorganisasjoner, eller oppsigelser av tariffavtaler. Styrets m\u00f8ter holdes for \u00e5pne d\u00f8rer i samsvar med kommunelovens bestemmelser om m\u00f8teoffentlighet, med mindre styret av forretningsmessige hensyn, beslutter at den enkelte sak skal behandles for lukkede d\u00f8rer. \u00a7 8 Daglig leders myndighet Foretaket skal ha daglig leder. Daglig leder er direkte underlagt styret og skal f\u00f8lge de retningslinjer og p\u00e5legg som styret gir. Daglig leder skal forest\u00e5 den daglige ledelse av foretaket og har ansvar for at enhver arbeidsoppgave utf\u00f8res i overensstemmelse med gjeldende bestemmelser og i henhold til de vedtak som er fattet av styret. Daglig leder skal til enhver tid holde styret orientert om alle forhold av betydning for virksomheten herunder \u00f8konomi og personalforhold. Vedkommende skal rapportere til styret p\u00e5 en slik m\u00e5te og s\u00e5 ofte som situasjonen og styret bestemmer. Daglig leder skal p\u00e5se at de saker som legges frem for styret er forsvarlig utredet. Daglig leder skal s\u00f8rge for at foretakets bokf\u00f8ring er i samsvar med lov og forskrifter og at formuesforvaltningen er ordnet p\u00e5 en betryggende m\u00e5te. Den daglige ledelsen omfatter ikke saker som etter foretakets forhold er av uvanlig art eller av stor betydning. Slike saker kan daglig leder bare avgj\u00f8re om styret i det enkelte tilfellet har gitt vedkommende myndighet til det eller styrets beslutning ikke kan avventes uten vesentlig ulempe for foretaket eller for kommunen som helhet. Styret skal i s\u00e5 fall snarest mulig underrettes om saken. Daglig leder er styrets sekret\u00e6r og saksbehandler, og har m\u00f8te- og talerett i styrets m\u00f8ter. \u00a7 9 Representasjon Styret eller daglig leder etter fullmakt fra styret, representerer foretaket utad. Styrets leder har representasjons- og signaturrett alene. Daglig leder har representasjons- og signaturrett alene innenfor daglig leder sitt myndighetsomr\u00e5de. \u00a7 10 Forholdet til kommunens kommunedirekt\u00f8r Side 5 av 5 Innenfor foretakets myndighetsomr\u00e5de har Troms\u00f8 kommunes kommunedirekt\u00f8r ingen instruksjons- eller omgj\u00f8ringsmyndighet ovenfor styret eller daglig leder. Kommunens kommunedirekt\u00f8r kan likevel instruere foretakets ledelse om at iverksettelsen av en sak skal utsettes til Troms\u00f8 kommunestyre har behandlet saken. Foruten sitt alminnelige tilsynsansvar etter kommuneloven har kommunedirekt\u00f8ren rett til \u00e5 uttale seg f\u00f8r styret treff vedtak i saker som ogs\u00e5 skal behandles av Troms\u00f8 kommunestyre. Kommunedirekt\u00f8ren skal gis anledning til \u00e5 redegj\u00f8re for sitt syn p\u00e5 saken slik at styret ogs\u00e5 kan ta det med i sin vurdering. \u00a7 11 Styringsdokumenter Foretaket skal utarbeide styringsdokumenter i samsvar med de til enhver tid gjeldende rammebetingelser for samhandling mellom foretaket og eier. \u00a7 12 Budsjett, \u00e5rsregnskap og revisjon Foretaket skal ha en \u00f8konomiforvaltning i henhold til de enhver tid gjeldende lover og forskrifter. Styret har plikt til \u00e5 etterse at det f\u00f8res lovmessig regnskap og revisjon av foretaket. \u00c5rsregnskap skal f\u00f8res i samsvar med Forskrift om \u00e5rsbudsjett, \u00e5rsregnskap og \u00e5rsberetning for kommunale og fylkeskommunale foretak. Revisjonen av foretakets regnskap forest\u00e5s av kommunens revisjon. \u00a7 13 Oppl\u00f8sning og oppdeling av foretaket Troms\u00f8 kommunestyre kan ensidig oppl\u00f8se foretaket. Styret plikter \u00e5 melde fra om oppl\u00f8sningen til Foretaksregisteret. \u00a7 14 Ikrafttredelse Vedtektene trer i kraft fra det tidspunkt de vedtas av Troms\u00f8 kommunestyre. \u00a7 15 \u00d8vrige bestemmelser For \u00f8vrig gjelder den til enhver tid gjeldende kommunelov. "
}