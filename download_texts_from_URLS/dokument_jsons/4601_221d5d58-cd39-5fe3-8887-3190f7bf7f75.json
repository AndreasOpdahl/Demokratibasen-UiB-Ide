{
  "dokument_id": "221d5d58-cd39-5fe3-8887-3190f7bf7f75",
  "doc_type": "case_presentation",
  "kommune": 4601,
  "tittel": "Rolleforst\u00e5else og samspill mellom folkevalgte og ansatte i Bergen kommune",
  "url": "https://bergen.kommune.no/politikere-utvalg/api/fil/bk360/12613207/Framstilling-Rolleforstaelse-og-samspill-mellom-folkevalgte-og-ansatte-i-Bergen-kommune",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/165831-1 Rolleforst\u00e5else og samspill mellom folkevalgte og ansatte i Bergen kommune Hva saken gjelder: Kommunen er avhengig av god rolleforst\u00e5else og et godt samspill mellom folkevalgte og ansatte for \u00e5 sikre gode tjenester til innbyggerne. Denne saken peker p\u00e5 viktige rammer for rollene som folkevalgt, arbeidsgiver og ansatt i Bergen kommune og ber\u00f8rer den parlamentariske styreformen og forholdet mellom bystyret og byr\u00e5det, arbeidsgiverrollen, samspillet mellom politikk og administrasjon og problemstillinger knyttet til etikk og ytringsfrihet for ansatte og folkevalgte. Kommunen har mange viktige oppgaver og skal fylle flere sentrale roller. Kommunen er en viktig demokratisk akt\u00f8r som styres av folkevalgte og som skal ivareta innbyggernes mulighet til \u00e5 p\u00e5virke beslutninger i og mellom valg. Kommunen har ansvar for \u00e5 yte en rekke offentlige tjenester, for drive samfunnsutvikling og ut\u00f8ve myndighet. Kommunen er ogs\u00e5 arbeidsgiver. De folkevalgte representantene i bystyret er den \u00f8verste ledelsen i kommunen, jf. kommuneloven \u00a7 5-3. I folkevalgtoppl\u00e6ringen understreker KS at folkevalgte ogs\u00e5 har flere roller \u00e5 fylle, hvor ombudsrollen og hensynet til velgere og politisk parti m\u00e5 vektes opp mot styringsrollen og arbeidsgiverrollen. Bergen kommune hadde ved utgangen av 2024 i overkant av 21 000 fast ansatte. B\u00e5de folkevalgte og ansatte har en grunnlovsfestet ytringsfrihet, noe som er en forutsetning b\u00e5de for demokratiske prosesser og medvirkning i arbeidsforholdet. Ytringsfriheten er likevel underlagt visse begrensninger gjennom taushetsplikt, og annet lovp\u00e5lagt vern om s\u00e6rlige interesser. Etikk er med \u00e5 ramme inn vurderinger, beslutninger og handlinger i alle ledd i virksomheten. Bystyret vedtok 19.02.25 revidert etisk standard for Bergen kommune (bystyresak 59/25). Dette dokumentet gjelder for b\u00e5de ansatte og folkevalgte og er en viktig b\u00e6rebjelke for hele Bergen kommune som organisasjon. Etisk standard danner ogs\u00e5 grunnlaget for egne etiske retningslinjer for folkevalgte (bystyresak 43/19). Forretningsutvalget behandlet i sak 132/25 framdrift for bystyresidens arbeid med \u00e5 revidere disse retningslinjene. \u00d8konomiske konsekvenser: Saken har ingen \u00f8konomiske konsekvenser. Byr\u00e5dets vurdering og anbefaling/konklusjon: Etiske retningslinjer for folkevalgte understreker at folkevalgte selvf\u00f8lgelig har vid rett til \u00e5 delta i den offentlige debatten. Samtidig er det viktig \u00e5 ha et bevisst forhold til de ulike rollene som ombud overfor innbyggere og velgere p\u00e5 den ene siden og det overordnete 1 arbeidsgiveransvaret for kommunens ansatte p\u00e5 den andre. Det p\u00e5pekes ogs\u00e5 at relasjoner mellom folkevalgte og ansatte i kommunen skal preges av gjensidig respekt. For \u00e5 s\u00f8rge for at Bergen kommune styres og drives p\u00e5 en m\u00e5te som er effektiv, tillitsskapende og b\u00e6rekraftig m\u00e5 folkevalgte og ansatte v\u00e6re oppmerksom p\u00e5 hvilke forventninger som stilles til dem i de respektive rollene. Dette er regulert i lov og avtaler og beskrevet i politiske saker, som Etisk standard og etiske retningslinjer for folkevalgte. Det kan likevel oppst\u00e5 situasjoner som gj\u00f8r at hensynet til ulike lover, interesser eller verdier vil st\u00e5 opp mot hverandre. Det er derfor viktig at vanskelige problemstillinger blir tatt opp p\u00e5 en m\u00e5te som sikrer \u00e5pen diskusjon og som bidrar til \u00e5 utvikle bevisstheten rundt etikk, roller og ansvar i Bergen kommune. Begrunnelse for framleggelse til bystyret: Saken legges frem for bystyret i tr\u00e5d bystyrets reglement (bystyresak 287/24), pkt. 5.8.2, Enkeltsaker: a. Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar saken om Rolleforst\u00e5else og samspill mellom folkevalgte og ansatte i Bergen kommune til orientering. 2. Bystyret ber om at saken legges til grunn for arbeidet med revidering av Etiske retningslinjer for folkevalgte i Bergen kommune. Dato: 13. mai 2025 Christine B. Meyer Byr\u00e5dsleder Dokumentet er godkjent elektronisk. 2 Saksframstilling: For \u00e5 s\u00f8rge for at Bergen kommune styres og drives p\u00e5 en m\u00e5te som er effektiv, tillitsskapende og b\u00e6rekraftig m\u00e5 folkevalgte og ansatte v\u00e6re oppmerksom p\u00e5 hvilke forventninger som stilles til dem i de respektive rollene. Dette er regulert b\u00e5de i lov, avtaler og politiske saker. Denne saken peker p\u00e5 viktige rammer for rollene som folkevalgt, arbeidsgiver og ansatt i Bergen kommune og ber\u00f8rer den parlamentariske styreformen og forholdet mellom bystyret og byr\u00e5det, arbeidsgiverrollen og problemstillinger knyttet til etikk og ytringsfrihet for ansatte og folkevalgte. Styringsform og organisering Bystyret er kommunens \u00f8verste organ. Dette f\u00f8lger av kommuneloven \u00a7 5-3. All ut\u00f8ving av kommunal kompetanse ved andre, folkevalgte organer eller tilsatte, skjer p\u00e5 bystyrets vegne og under bystyrets politiske ansvar. Bergen kommune har parlamentarisk styreform. Det f\u00f8lger da av kommuneloven \u00a7 10-2 at det er byr\u00e5det som leder den kommunale administrasjonen, og at kommunelovens bestemmelser om kommunedirekt\u00f8ren gjelder p\u00e5 tilsvarende m\u00e5te for byr\u00e5det hvis ikke noe annet er bestemt i lov. Samspillet mellom bystyret som kommunens \u00f8verste organ og byr\u00e5det som det operative organ er avgj\u00f8rende for \u00e5 videreutvikle kommunens parlamentariske styreform. I tillegg handler samspillet ogs\u00e5 om kravene som f\u00f8lger av form\u00e5lsparagrafen i kommuneloven (\u00a7 1- 1): \u00e5 legge til rette for at kommunen kan yte tjenester og drive samfunnsutvikling til beste for innbyggerne, legge til rette for kommunens ut\u00f8velse av offentlig myndighet, og bidra til at kommunen er effektiv, tillitsskapende og b\u00e6rekraftig. Byr\u00e5det har parlamentarisk ansvar overfor bystyret for m\u00e5ten det ut\u00f8ver sine funksjoner p\u00e5. Det betyr at en byr\u00e5d har det politiske ansvaret overfor bystyret for alt som skjer innenfor omr\u00e5dene hen har blitt delegert ansvar og myndighet for. Dette gjelder uavhengig av om byr\u00e5den har videredelegert ansvar og myndighet eller ikke. En byr\u00e5d er fra det tidspunktet hen tiltrer, ansvarlig for hvordan fullmakter er delegert i egen byr\u00e5dsavdeling og hvordan disse f\u00f8lges opp. Som kommunens \u00f8verste organ har bystyret etter kommuneloven \u00a7 22-1 det \u00f8verste ansvaret for kontroll og tilsyn med kommunens virksomhet. Bystyrets kontrollansvar gjelder for hele kommunens drift. Det vil si at kontrollansvaret omfatter alle folkevalgte organ, alle andre kommunale organer, kommunens administrasjon og kommunale foretak. Det ligger ogs\u00e5 til bystyrets ansvar \u00e5 p\u00e5se at kommunen har rutiner og systemer som sikrer ivaretakelse av regelverket, herunder system for internkontroll i tr\u00e5d med kommuneloven kap. 25. N\u00e5r bystyret ut\u00f8ver sitt kontrollansvar, kjenner bystyret bare byr\u00e5det. Det er byr\u00e5det og den enkelte fagbyr\u00e5d som kan stilles til ansvar, ikke den enkelte underliggerliggende organisasjonsenhet. Bystyret har et overordnet ansvar for at byr\u00e5det har etablert internkontroll etter kommuneloven kapittel 25, men det er byr\u00e5det som har ansvaret for den l\u00f8pende internkontrollen. 3 Bystyret kan rette kritikk eller mistillit mot byr\u00e5det eller byr\u00e5d(er), dersom bystyret mener byr\u00e5det eller byr\u00e5d(er) ikke har v\u00e6rt sitt ansvar bevisst. Bystyret kan ogs\u00e5 stille en byr\u00e5d til ansvar for konsekvensene av en feil som skjedde f\u00f8r hen ble byr\u00e5d, dersom de mener byr\u00e5den ikke har h\u00e5ndtert konsekvensene av feilen riktig. Et byr\u00e5d eller en byr\u00e5d m\u00e5 fratre dersom et flertall i bystyret gj\u00f8r vedtak om dette (mistillit), jf. kommuneloven \u00a7 10-7. Hvordan bystyret kan og b\u00f8r ut\u00f8ve sin kontroll med kommunens virksomhet er n\u00e6rmere omtalt i saken Byr\u00e5dets tilrettelegging for bystyrets tilsyn og kontroll med byr\u00e5dets arbeid som ble behandlet av bystyret i m\u00f8tet 27.11.2024 sak 464/24. N\u00e5r den enkelte folkevalgte i bystyret, eller en partigruppe, ikke har et bystyrevedtak bak seg i kritikken av byr\u00e5det, er de folkevalgte henvist til \u00e5 ut\u00f8ve sin ombudsrolle innenfor rammene som er satt blant annet av kommuneloven og forvaltningsloven, og av bystyret i fullmakter, reglement og politiske vedtak. Herunder kan det vises blant annet til innsynsretten etter kommuneloven \u00a7 11-13 og offentleglova, og til sp\u00f8rsm\u00e5lsinstituttet som er regulert i flere bestemmelser i Reglement for bystyret og utvalgene. Flere politiske verkt\u00f8y og virkemidler er omtalt p\u00e5 kommunens nettsider. Fullmakter og delegering av oppgaver og myndighet i et parlamentarisk system Delegering av myndighet er en forutsetning for \u00e5 f\u00e5 l\u00f8st kommunens oppgaver p\u00e5 en effektiv m\u00e5te og bystyret delegerer derfor myndighet til andre. Byr\u00e5det er delegert myndighet innenfor en rekke omr\u00e5der og kan fatte vedtak i en rekke saker, jf. kommuneloven \u00a7 10-2. Byr\u00e5det delegerer deler av myndigheten de har f\u00e5tt, videre til enkeltbyr\u00e5der. Enkeltbyr\u00e5der kan delegere myndighet hen har f\u00e5tt videre til kommunaldirekt\u00f8r. Kommunaldirekt\u00f8r kan s\u00e5 delegere myndighet videre til eksempelvis seksjonsledere og etatsledere. Byr\u00e5det er \u00f8verste ledelse av kommunens administrasjon og ivaretar det ansvaret som en kommunedirekt\u00f8r har i en formannskapsstyrt kommune. Dette f\u00f8lger av kommuneloven \u00a7 10-2 jf. \u00a7 13-1. Bystyret kan p\u00e5 sin side vedta f\u00f8ringer p\u00e5 hvordan byr\u00e5dets ledelsesansvar skal ut\u00f8ves. Den enkelte byr\u00e5den har det totale ansvaret for sin sektor og det som skjer i egen byr\u00e5dsavdeling. Det inneb\u00e6rer at byr\u00e5den er b\u00e5de politisk og \u00f8verste administrative leder for sin sektor. Alle beslutninger som fattes, alt som skjer i byr\u00e5dsavdelingen, utf\u00f8res p\u00e5 fullmakt fra byr\u00e5den. En etat er en administrativ enhet som ligger under byr\u00e5dsavdelingene. Byr\u00e5den har begrenset adgang til \u00e5 instruere faglig oppgavel\u00f8sing i en etat eller en resultatenhet. Dersom en byr\u00e5d mener at oppgavel\u00f8sning i en fagetat skal l\u00f8ses p\u00e5 annen m\u00e5te enn i dag, kan dette skje ved at hen endrer de overordnete retningslinjer/premisser for administrasjonens arbeid. Dette m\u00e5 skje gjennom en sak i byr\u00e5det eller eventuelt til bystyret. Arbeidsgiverrollen, lovfestede plikter og viktige omr\u00e5der Som kommunens \u00f8verste organ, har bystyret ogs\u00e5 det \u00f8verste arbeidsgiveransvaret for ansatte i kommunen (kommuneloven \u00a7 5-3). Gjennom behandling av overordnede og prinsipielle saker har bystyret et viktig ansvar for \u00e5 jobbe langsiktig for at kommunen blir en arbeidsgiver som klarer \u00e5 rekruttere og beholde kompetent arbeidskraft for \u00e5 levere gode tjenester og utvikle kommunen. Bystyrets rolle som kommunens \u00f8verste organ, og dermed ogs\u00e5 \u00f8verste ansvarlige for kommunes rolle som arbeidsgiver, ligger til bystyret som kollegialt organ. Ut\u00f8velse av arbeidsgiverrollen og det l\u00f8pende personalansvaret ligger imidlertid til byr\u00e5det som kommunens \u00f8verste administrative ledelse, slik dette ogs\u00e5 fremkommer av 4 kommuneloven \u00a7 10-2, jf. \u00a7 13-1. Personalansvaret er ogs\u00e5 delegert videre nedover i kommunens administrasjon via den enkelte fagbyr\u00e5d, kommunaldirekt\u00f8r, og til ledere p\u00e5 niv\u00e5ene under i linjen p\u00e5 den enkelte byr\u00e5dsavdeling. Gjennom delegasjon har ledere p\u00e5 de ulike niv\u00e5ene i administrasjonen f\u00e5tt myndighet blant annet til \u00e5 foreta ansettelser, og til \u00e5 f\u00f8lge opp arbeidsforholdet overfor ansatte. Myndigheten omfatter b\u00e5de faglig og personalmessig oppf\u00f8lging, for eksempel \u00e5 f\u00f8lge opp sykefrav\u00e6r og til \u00e5 ilegge tjenstlige reaksjoner overfor ansatte. Kommunes arbeidsgiveransvar f\u00f8lger av lov og forskrifter, blant annet bestemmelser i arbeidsmilj\u00f8loven, folketrygdloven, ferieloven, men ansattes rettigheter er ogs\u00e5 fastsatt i tariffavtaler og Bergen kommunes personalreglement. Ansvaret favner vidt, og omfatter forhold rundt ansettelser, ansattes rett til permisjoner i ulike livsfaser, \u00f8konomiske ytelser, arbeidstid, samt oppf\u00f8lging og tilrettelegging ved sykdom mv. I tillegg vil bystyret ha ansvar for at kommunen har kompetanse og rutiner som sikrer ivaretakelse av materielle og prosessuelle krav ved ileggelse av reaksjoner, ved omstillinger, og ved avslutning av arbeidsforholdet. God ivaretakelse av arbeidsgiveransvaret forutsetter ogs\u00e5 et godt samarbeid med ansatte og deres representanter gjennom informasjon og dr\u00f8fting med fagorganisasjoner, og igjennom samarbeidsutvalg som arbeidsmilj\u00f8utvalg (AMU) og arbeidsmilj\u00f8grupper (AMG). Det blir stilt en rekke krav til kommunen som arbeidsgiver. Blant de viktigste er: Kravet til forsvarlig arbeidsmilj\u00f8 Det generelle kravet om at arbeidsmilj\u00f8et skal v\u00e6re forsvarlig f\u00f8lger av Arbeidsmilj\u00f8loven (aml) \u00a7 4-1: \u201cArbeidsmilj\u00f8et i virksomheten skal v\u00e6re fullt forsvarlig ut fra en enkeltvis og samlet vurdering av faktorer i arbeidsmilj\u00f8et som kan innvirke p\u00e5 arbeidstakernes fysiske og psykiske helse og velferd. Standarden for sikkerhet, helse og arbeidsmilj\u00f8 skal til enhver tid utvikles og forbedres i samsvar med utviklingen i samfunnet.\u201d Begrepet \u00abarbeidsmilj\u00f8et\u00bb sikter til alle de faktorene som kan spille inn p\u00e5 en arbeidstakers psykiske og fysiske helse, og m\u00e5 sees i sammenheng med \u00f8vrige bestemmelser i loven, som for eksempel rammer for arbeidstid. Bestemmelsen inneb\u00e6rer at kravet til arbeidsmilj\u00f8et ikke er statisk, og at rekkevidden av det generelle kravet til et fullt forsvarlig arbeidsmilj\u00f8 m\u00e5 forst\u00e5s i lys av samfunnsutviklingen og ny kunnskap. Det som ble ansett for \u00e5 v\u00e6re et forsvarlig arbeidsmilj\u00f8 for noen \u00e5r siden, er ikke n\u00f8dvendigvis et forsvarlig arbeidsmilj\u00f8 i dag. Kravet skjerpes i tr\u00e5d med samfunnsutviklingen, endringer i teknologi og ny kunnskap om risikofaktorer i arbeidsmilj\u00f8et som kan skjerpe kravene til arbeidsmilj\u00f8et. Bestemmelsen inneb\u00e6rer ogs\u00e5 krav til forebygging og sier: \u201cArbeidets organisering, tilrettelegging og ledelse, (...) mv. skal v\u00e6re slik at arbeidstakerne ikke utsettes for uheldige fysiske eller psykiske belastninger. Hva som er en \u201cuheldig belastning\u201d m\u00e5 sees i lys av hva som vurderes som p\u00e5regnelig i det konkrete arbeidet.\u201d Det stilles videre krav til det psykososiale arbeidsmilj\u00f8et, jf. aml. \u00a7 4-3, som sier at arbeidet skal legges til rette slik at arbeidstakers integritet og verdighet ivaretas. Arbeidstaker skal ikke utsettes for trakassering, seksuell trakassering, eller annen utilb\u00f8rlig opptreden. I forslag til nye bestemmelser i arbeidsmilj\u00f8loven skjerpes kravene til det psykososiale arbeidsmilj\u00f8et ytterligere ved at loven ogs\u00e5 har fokus p\u00e5 hva trivsel betyr for arbeidet, samt p\u00e5 at forhold som tillit, ledelse, rolleklarhet, ytringsklima, anerkjennelse, tydelige forventninger og m\u00e5l, ogs\u00e5 er avgj\u00f8rende faktorer i et arbeidsmilj\u00f8. Arbeidsmilj\u00f8lovens \u00a7 3-1 setter krav til systematisk helse-, milj\u00f8- og sikkerhetsarbeid i virksomheten. Bestemmelsen inneb\u00e6rer ogs\u00e5 krav til rutiner for \u00e5 avdekke, rette opp og forebygge overtredelser av krav fastsatt i loven. Bystyrets ansvar for kontroll og tilsyn med 5 kommunens virksomhet gjelder ogs\u00e5 for problemstillinger knyttet til arbeidsmilj\u00f8, p\u00e5 et overordnet niv\u00e5. Kontrollutvalget f\u00f8rer l\u00f8pende kontroll med hele kommunens virksomhet p\u00e5 bystyrets vegne (kommuneloven kap. 23). Varsling Et annet viktig arbeidsgiveransvar er ivaretakelse av arbeidstakernes rett til \u00e5 varsle om kritikkverdige forhold i virksomheten, jf. aml \u00a7 2 A-1. Arbeidsgiver skal ha rutiner og ordninger for varsling og informasjon om hvordan ansatte kan melde fra. I tillegg gjelder plikt for arbeidsgiver til \u00e5 f\u00f8lge opp og unders\u00f8ke meldinger om mulige kritikkverdige forhold, jf. aml \u00a7 2 A-3. Arbeidsgivers omsorgsplikt overfor sine ansatte er et viktig element i b\u00e5de krav om forsvarlig arbeidsmilj\u00f8 og muligheten for varsling. Forutsetninger for samspill mellom politikk og administrasjon Et demokratisk system er avhengig av god rolleforst\u00e5else og et godt samspill mellom folkevalgte og ansatte for \u00e5 sikre at offentlige tjenester leveres p\u00e5 en rettferdig og effektiv m\u00e5te. En kommune er en politisk styrt organisasjon og politikken vil dermed i stor grad legge premisser for administrasjonens arbeid. Samtidig bygger administrasjonens og byr\u00e5kratiets rolle i stor grad p\u00e5 viktige prinsipper som rettssikkerhet, likebehandling, \u00e5penhet og faglig baserte anbefalinger og avgj\u00f8relser. Det er viktig med en god en balanse mellom politisk innflytelse og administrativ autonomi (se KS FOU-prosjekt 204031: \u00abStyrket lederskap i kommunal sektor \u2013 gjeldende rett, roller og rolleforst\u00e5else mellom folkevalgte og kommunedirekt\u00f8r\u00bb). Det er flere forutsetninger for samarbeidet mellom folkevalgte og ansatte og for innbyggernes tillit til det offentlige. Habilitet B\u00e5de ansatte og folkevalgte er underlagt regler om habilitet. Habilitetsreglene for folkevalgte f\u00f8lger av kommuneloven \u00a7 11-10 og beskriver b\u00e5de behandling av saker og h\u00e5ndtering av klager p\u00e5 tidligere vedtak. Kommuneloven viser forvaltningslovens bestemmelser om habilitet som gjelder alle ansatte i offentlig virksomhet. Forvaltningsloven \u00a7 6, 1. ledd regulerer inhabilitetsgrunner som det at en offentlig tjenestemann selv er part i en sak, familieforhold knyttet til partene i en sak, rolle som fullmektig for part, og situasjonen hvor en tjenestemann har en ledende stilling, er styremedlem, eller medlem i et selskaps \u00f8verste organ. Dette er situasjoner som f\u00f8rer til automatisk inhabilitet. Bestemmelsens andre ledd regulerer i tillegg inhabilitet ved \u201candre s\u00e6regne forhold\u201d som er egnet til \u00e5 svekke tilliten til tjenestemannens upartiskhet. Inhabilitet etter denne bestemmelsen skal vurderes konkret, og det skal i vurderingen blant annet legges vekt p\u00e5 om avgj\u00f8relsen i saken kan inneb\u00e6re s\u00e6rlig fordel, tap eller ulempe for ham selv eller noen som han har n\u00e6r personlig tilknytning til. En inhabil tjenesteperson kan hverken tilrettelegge grunnlaget for, eller treffe avgj\u00f8relse i saken. Loven beskriver ogs\u00e5 avledet inhabilitet. Hvis en overordnet tjenestemann er ugild, kan avgj\u00f8relse i saken heller ikke treffes av en direkte underordnet tjenestemann i samme forvaltningsorgan. Denne bestemmelsen retter seg bare mot det \u00e5 treffe avgj\u00f8relse, og en avledet inhabil tjenesteperson kan dermed likevel tilrettelegge grunnlaget for en sak. Dette inneb\u00e6rer for eksempel at dersom en fagbyr\u00e5d er inhabil, vil avgj\u00f8relse i en sak m\u00e5tte overf\u00f8res til en annen fagbyr\u00e5d. Saken vil likevel kunne forberedes p\u00e5 den opprinnelige byr\u00e5dsavdelingen, hvor ogs\u00e5 den aktuelle fagkompetansen ligger. I st\u00f8rre kommuner vil habilitetsreglene sjelden skape store utfordringer, mens dette kan stille seg annerledes i mindre kommuner og mindre samfunn. 6 Folkevalgte m\u00e5 ogs\u00e5 se habilitetsreglene opp mot kommunelovens \u00f8vrige bestemmelser om m\u00f8teplikt og stemmeplikt, som vil inneb\u00e6re at det faktisk foreligger inhabilitet for at en folkevalgt skal kunne avst\u00e5 fra \u00e5 delta i de beslutninger som skal fattes. En folkevalgt vil med andre ord, ikke kunne melde seg inhabil \u201cfor sikkerhets skyld\u201d. Ogs\u00e5 folkevalgtes tillit til administrasjonen ivaretas gjennom habilitetsreglene ved at reglene skal bidra til at ansatte selv ikke har for sterke interesser i en sak, eller er i slektskap med, eller har andre bindinger til andre som er part i en forvaltningssak. Viktigheten av \u00e5 v\u00e6re bevisst p\u00e5 eventuelle interessekonflikter og sp\u00f8rsm\u00e5l om habilitet er ogs\u00e5 understreket i Etisk standard for Bergen kommune kap. 6 og i etiske retningslinjer for folkevalgte, punkt 9. Forsvarlig saksbehandling Kravet til forsvarlig saksbehandling f\u00f8lger av kommuneloven \u00a7 13-1, 3. ledd som lyder: \u201cKommunedirekt\u00f8ren skal p\u00e5se at saker som legges fram for folkevalgte organer, er forsvarlig utredet. Utredningen skal gi et faktisk og rettslig grunnlag for \u00e5 treffe vedtak\u201d. Ansatte i administrasjonen leverer grunnlag for politiske beslutninger i form av saksutredninger, men ogs\u00e5 gjennom rapportering og tilrettelegging av informasjon til politisk ledelse og andre. \u00c5penhet og innsyn Kravet til \u00e5penhet om kommunens virksomhet f\u00f8lger av kommuneloven \u00a7 4-1: \u201cKommuner og fylkeskommuner skal aktivt informere om egen virksomhet og om virksomhet som andre rettssubjekter utf\u00f8rer p\u00e5 vegne av kommuner og fylkeskommuner. De skal ogs\u00e5 legge til rette for at alle kan f\u00e5 tilgang til slik informasjon\u201d Kommuneloven oppstiller her et krav til aktivt \u00e5 informere innbyggerne. Kommunelovutvalget fremhevet at denne retten er en grunnleggende forutsetning for at innbyggerne skal kunne f\u00f8lge med og delta aktivt i lokaldemokratiet og ivareta sine rettigheter overfor kommunen n\u00e5r den opptrer som myndighetsut\u00f8ver (NOU 2016: 4 s. 68.). Slik informasjon er ogs\u00e5 en forutsetning for at innbyggerne skal kunne stille kommunestyrepolitikerne til ansvar for sine handlinger og for \u00e5 skape tillit til kommunal- og fylkeskommunal forvaltning. Plikten til aktivt \u00e5 informere er en annen side av kravet til \u00e5penhet enn offentleglovas regulering av allmennhetens rett til innsyn i dokumenter. Ogs\u00e5 Offentleglova (offl) har som form\u00e5l \u00e5 legge til rette for at offentlig virksomhet er \u00e5pen og gjennomsiktig, styrke ytringsfriheten og den demokratiske deltakelsen, og bidra til \u00e5 skape tillit til offentlig forvaltning. Offentleglova regulerer allmenhetens rett til innsyn i dokumenter. Denne retten er imidlertid knyttet til eksisterende, og ferdigstilte dokumenter, og det kan ikke kreves at det offentlige utarbeider dokumentasjon som ikke allerede finnes. Det finnes en rekke unntak fra retten til innsyn, herunder bestemmelser om taushetsplikt. Folkevalgte organer har en utvidet rett til innsyn i kommunens saksdokumenter etter kommuneloven \u00a7 11-13, men i taushetsbelagt informasjon bare n\u00e5r det er n\u00f8dvendig for behandlingen av en konkret sak. Bestemmelsen beskriver ogs\u00e5 krav til prosess for \u00e5 fremme et slikt innsynskrav. Ytringsfrihet og etikk \u00c5penhet og innsyn er viktige prinsipper for demokratisk deltakelse og tillit. Bergen kommune skal legge til rette for innbyggernes rett til innsyn i den kommunale forvaltningen. B\u00e5de folkevalgte og ansatte har i tillegg en vidtg\u00e5ende ytringsfrihet. 7 I Etisk standard for Bergen kommune vises det ogs\u00e5 til plikten til \u00e5 legge til rette for \u00e5penhet og innsyn i den kommunale forvaltningen, og det vises b\u00e5de til innbyggernes rett til innsyn og ansattes rett til \u00e5 delta i den offentlige debatten. Det pekes imidlertid p\u00e5 at ansattes ytringsfrihet er begrenset av taushetsplikten, og ogs\u00e5 av en generell lojalitetsplikt til arbeidsgiver, i tillegg til \u00e5 presisere at ansatte m\u00e5 v\u00e6re bevisste p\u00e5 n\u00e5r de uttaler seg privat, og om de blir oppfattet som en representant for kommunen. Disse grunnleggende prinsippene har likevel noen grenser som f\u00f8lger b\u00e5de av lov og av ulike hensyn som st\u00e5r opp mot hverandre. Etisk standard gjelder b\u00e5de ansatte og folkevalgte (bystyresak 59/25). Sammen med egne etiske retningslinjer for folkevalgte peker dette dokumentet p\u00e5 grenseganger det er viktig \u00e5 v\u00e6re oppmerksomme p\u00e5. B\u00e5de for ansatte og folkevalgte er ytringsfriheten underlagt visse begrensninger gjennom taushetsplikt, og annet lovp\u00e5lagt vern om s\u00e6rlige interesse. Dette f\u00f8lger blant annet av forvaltningslovens \u00a7 13. Ansatte kan i tillegg v\u00e6re underlagt taushetsplikt i tr\u00e5d med ulike s\u00e6rlover, for eksempel oppl\u00e6ringsloven eller helsepersonelloven. Ansatte er i tillegg underlagt en generell lojalitetsplikt. Lojalitetsplikten handler om at ansatte m\u00e5 ta hensyn til arbeidsgivers og dermed kommunens interesser. Etisk standard understreker at ytringsfriheten for ansatte st\u00e5r sterkt og har som utgangspunkt at ansatte kan delta i den offentlige debatten om saker som gjelder Bergen kommune. Dette inneb\u00e6rer ogs\u00e5 \u00e5 ytre seg kritisk om kommunen. Ansatte m\u00e5 imidlertid reflektere over hvilken informasjon de har f\u00e5tt tilgang til ut fra sin rolle. I noen sammenhenger er det ogs\u00e5 viktig \u00e5 presisere at man uttaler seg som privatperson og slik at man ikke blir oppfattet som en representant for Bergen kommune. Ansatte med lederansvar har stor tillit og har ofte tilgang til mer sensitiv informasjon. \u00d8kt tillit medf\u00f8rer krav til \u00f8kt lojalitet. En ledende stilling kan slik skjerpe lojalitetsplikten, og dermed grensene for om, og i hvilket omfang ansatte kan ytre seg offentlig om en sak. Grensen mellom ytringsfrihet og lojalitetsplikt er imidlertid ikke klar. Dette er noe den enkelte m\u00e5 reflektere over i den konkrete situasjonen og ta opp med sin leder dersom det skulle oppst\u00e5 vanskelige situasjoner. Folkevalgte har ogs\u00e5 flere ulike roller de skal ivareta. Folkevalgtoppl\u00e6ringen fra KS presenterer og diskuterer de ulike rollene for folkevalgte og balansegangen mellom disse. Dette er blant annet beskrevet i boken Tillit fra KS\u2019 folkevalgtprogram 23-27. I tillegg til arbeidsgiverrollen har de folkevalgte en styringsrolle ved \u00e5 fatte vedtak og kontrollere hvordan vedtakene settes ut i livet. B\u00e5de arbeidsgiverrollen og styringsrollen ut\u00f8ves av folkevalgte organer som kollegiale organer. Ombudsrollen inneb\u00e6rer at de folkevalgte representerer de politiske partiet de er valgt inn for og at de dermed skal v\u00e6re lydh\u00f8re for innbyggernes synspunkter. Folkevalgte er en del av kommunens folkevalgte ledelse og det er viktig \u00e5 v\u00e6re oppmerksom p\u00e5 denne lederrollen. I folkevalgtoppl\u00e6ringen understrekes det at ombudsrollen og lederrollen ut\u00f8ves b\u00e5de av hver enkelt folkevalgt og av det folkevalgte organet i fellesskap. Etiske retningslinjer for folkevalgte understreker at folkevalgte selvf\u00f8lgelig har vid rett til \u00e5 delta i den offentlige debatten. Samtidig er det viktig \u00e5 ha et bevisst forhold til de ulike rollene som ombud overfor innbyggere og velgere p\u00e5 den ene siden og det overordnete arbeidsgiveransvaret for kommunens ansatte p\u00e5 den andre. Retningslinjen sier at lojaliteten til egne velgere og innbyggere skal g\u00e5 foran lojaliteten til Bergen kommune, men p\u00e5peker ogs\u00e5 at relasjoner mellom folkevalgte og ansatte i kommunen skal preges av gjensidig respekt. B\u00e5de lovverket og etiske retningslinjer er dermed med p\u00e5 \u00e5 beskrive rollene for folkevalgte og ansatte. Det kan likevel oppst\u00e5 situasjoner som gj\u00f8r at hensynet til ulike lover, interesser eller verdier vil st\u00e5 opp mot hverandre. I Etisk standard og etiske retningslinjer for folkevalgte 8 blir det understreket at etiske dilemma krever jevnlig refleksjon. Det er viktig at vanskelige problemstillinger blir tatt opp p\u00e5 en m\u00e5te som sikrer \u00e5pen diskusjon og som bidrar til \u00e5 utvikle bevisstheten rundt etikk, roller og ansvar i alle ledd i Bergen kommune. 9 "
}