{
  "dokument_id": "77aa8504-73a8-52e4-8e57-60fb3928c228",
  "doc_type": "case_attachment",
  "kommune": 4601,
  "tittel": "H\u00f8ringsuttalelse til reguleringsendring, Fellesprosjektet Arna-Stanghelle",
  "url": "https://bergen.kommune.no/politikere-utvalg/api/fil/bk360/9672000/Horingsuttalelse-til-reguleringsendring-Fellesprosjektet-Arna-Stanghelle",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/281212-5 H\u00f8ringsuttalelse til reguleringsendring, Fellesprosjektet Arna-Stanghelle Hva saken gjelder: I medhold av pbl \u00a7\u00a7 3-7 og 12-10 har Statens vegvesen og Bane NOR lagt endring av statlig reguleringsplan for fellesprosjektet Arna - Stanghelle ut p\u00e5 h\u00f8ring og offentlig ettersyn, jf. e- post av 12.12.2023, se vedlegg 1. De statlige etatene har gjennomf\u00f8rt planarbeidet i dialog med de ber\u00f8rte kommunene Bergen, Vaksdal og Samnanger. Det er imidlertid kommunene som vil st\u00e5 for politisk sluttbehandling p\u00e5 de respektive delene som endres. Kommunal- og distriktsdepartementet har avklart at kommunene kan v\u00e6re planmyndighet ved endring av den statlige reguleringsplanen, se vedlegg 2. H\u00f8ringsfrist: 28. januar 2024 Ny l\u00f8sning for nedf\u00f8ring av steinmasser til sj\u00f8deponi er den mest vesentlige endringen som foresl\u00e5s, og som i hovedsak er utslagsgivende for at planendringene kreves endret gjennom en ordin\u00e6r planprosess. Planforslaget er tilgjengeliggjort p\u00e5 b\u00e5de vegvesenets og kommunens nettsider: Endring av reguleringsplan Fellesprosjektet Arna-Stanghelle (FAS) | Statens vegvesen https://www.bergen.kommune.no/hvaskjer/kunngjoringer/fellesprosjektet-arna-stanghelle Det er utarbeidet separate plandokumenter for hver kommune. Denne saken omhandler reguleringsendringene i Bergen kommune. Reguleringsendringer i \u00f8vrige kommuner utover ny nedf\u00f8ringsl\u00f8sning anses ikke \u00e5 v\u00e6re vesentlige, eller \u00e5 ha betydning i slik grad at det er naturlig for Bergen kommune \u00e5 uttale seg s\u00e6rskilt om dem. I Bergen omfatter reguleringsendringene tre omr\u00e5der: Romslo/Naustvika Sj\u00f8deponiet p\u00e5 Romslo foresl\u00e5s flyttet 1,3 km \u00f8stover til ny lokalitet i Naustvika. Skr\u00e5stilte fjellsjakter i fjell er planlagt \u00e5 erstatte l\u00f8sning med nedf\u00f8ring av steinmasser til sj\u00f8deponi fra midlertidige, flytende kaianlegg i gjeldende plan. Ny nedf\u00f8ringsl\u00f8sning vil dermed v\u00e6re skjult for omgivelsene. Foresl\u00e5tt l\u00f8sning forventes \u00e5 gi betydelig reduksjon av kostnader og risiko, samt mindre anleggsst\u00f8y og inngrep i terreng. Det er gjennomf\u00f8rt ny konsekvensutredning etter pbl. \u00a7 4-2 for flytting av sj\u00f8deponiet. Oppdatert s\u00f8knad om tillatelse etter forurensningsloven for ny nedf\u00f8ringsl\u00f8sning vil h\u00e5ndteres av Statsforvalteren i etterkant av vedtak om planendring etter plan- og bygningsloven. 1 Trengereid P\u00e5 Trengereid blir det foresl\u00e5tt \u00e5 stenge Trengereidsvingene. Tilkomst til Trengereid er foresl\u00e5tt regulert med nytt midlertidig kryss ved R\u00f8dberg (i Vaksdal kommune). Endringsforslaget l\u00f8ser sikkerhetsutfordringer med langvarig anleggsarbeid og massetransport, og anses som en enklere og bedre l\u00f8sning for trafikkavviklingen p\u00e5 E16/Fv 49 i anleggsperioden. P\u00e5 Trengereid foresl\u00e5s ogs\u00e5 mindre endringer for \u00e5 sikre tilstrekkelig areal til rensel\u00f8sninger, bekkeinntak, skredsikring og en midlertidig trapp for myke trafikanter til bussholdeplassene. Regulert gang- og sykkelvei flyttes noe n\u00e6rmere Fv 49. Espeland En privat adkomstvei ved det regulerte riggomr\u00e5det \u00abEspeland nord\u00bb flyttes p\u00e5 grunn av h\u00f8ydeforskjeller i terrenget som gj\u00f8r det utfordrende \u00e5 gjennomf\u00f8re den regulerte l\u00f8sningen. Figur 1: Oversikt over reguleringsendringer i Bergen kommune. Illustrasjon: Cowi Innspill fra fagetat: Plan- og bygningsetaten (PBE) har p\u00e5 grunnlag av bestilling av 27.12.2024 redegjort for etatens involvering i planprosessen, og gjort en faglig vurdering av de konkrete planendringene som h\u00f8res, se vedlegg 3. PBE har deltatt i vurderingene om overf\u00f8ring av planforberedelser fra kommunal til statlig myndighet, jf. pbl \u00a7 3-7, og stilt krav om at planendringene m\u00e5 gjennomg\u00e5 ordin\u00e6r planprosess, jf. pbl \u00a7 12-14. PBE utrykker seg positivt om samarbeidet med Statens vegvesen og Bane Nor, men utrykker samtidig at den stramme framdriftsplanen har gjort det utfordrende \u00e5 f\u00e5 tid til tilstrekkelig planteknisk kvalitetssikring. Det gjenst\u00e5r noe kvalitetssikring som skal gjennomf\u00f8res f\u00f8r politisk sluttbehandling, men som ikke vil p\u00e5virke gjennomf\u00f8ringen av planen for \u00f8vrig. 2 PBE er betenkt over det store volumet av stein som en ikke-fornybar resurs som planlegges dumpet i sj\u00f8 og som gj\u00f8res permanent utilgjengelig som bygger\u00e5stoff. Sj\u00f8deponiet ved Romslo/Naustvika har et maksimalt fyllingsvolum p\u00e5 5 300 000 m3 anbrakt masse, tilsvarende ca. 7 400 000 tonn sprengstein (grovt estimat). PBE mener ogs\u00e5 at konsekvensene for strandsonen ved etablering av ny nedf\u00f8ringsl\u00f8sning m\u00e5 inkluderes i konsekvensutredningen. PBE vurderer ellers at bestemmelsene m\u00e5 sikre en tilfredsstillende l\u00f8sning for g\u00e5ende og syklende i anleggsfasen p\u00e5 Trengereid. Byr\u00e5dens vurdering og forslag til h\u00f8ringsuttalelse: Etablering av ny E16 og Vossebanen mellom Arna og Stanghelle er sv\u00e6rt viktig for Bergen kommune. Bystyret har i h\u00f8ringsuttalelser til gjeldende NTP 2022-2033, sak 176/20, og til kommende NTP 2025-2036, sak B227/23, prioritert utbygging av prosjektet, og uttalt at dette er det viktigste samferdselsprosjektet i Vestlandsregionen i et liv-helseperspektiv. Bergen kommune har ved flere anledninger spilt inn forventninger om snarlig realisering ovenfor Samferdselsdepartementet, n\u00e5 som alle formelle utredningsprosesser til hinder for oppstart er avsluttet. Bergen kommune er positive til planendringene som foresl\u00e5s og slutter seg til l\u00f8sningene som presenteres i plandokumentene. Forslag til endrede l\u00f8sninger bedrer situasjonen i anleggsfasen b\u00e5de for befolkning og naturmilj\u00f8 m.m. Det er videre positivt at et prosjekt p\u00e5 over 30 mrd. kr i tillegg finner kostnadsreduserende l\u00f8sninger for steinmasser til sj\u00f8deponi. Det er en betydelig mengde stein som skal deponeres i et s\u00e5rbart fjordsystem. Bergen kommune viser imidlertid til at avhending av masser i S\u00f8rfjorden og Veafjorden er godkjent av Statsforvalteren, jf. tillatelse av 19.06.2023, samt til tidligere arbeid med \u00e5 finne en mer samfunnsnyttig bruk av massene, som resulterte i \u00f8kt gjenbruk i prosjektet og transportering av masser til eksterne mottakere. Beregningene fra tidligere planprosess sl\u00e5r fast at deponering i sj\u00f8 kommer klart best ut i et klimaperspektiv i forhold til \u00e5 transportere massene ut av planomr\u00e5det. Bergen kommune legger til grunn at klimaavtrykket ikke endres vesentlig n\u00e5r det er samme mengde overskuddsmasser som prosjektet n\u00e5 s\u00f8ker om tillatelse til \u00e5 deponere. Dette kunne imidlertid kommet tydeligere frem av plandokumentene. Bergen kommune opplever at samhandlingen med statsetatene om utredningsarbeidet har v\u00e6rt konstruktiv, og ser frem til enda tettere dialog ved behandling av h\u00f8ringsinnspill og frem mot lokalpolitisk sluttbehandling. Det forutsettes s\u00e5ledes at Plan- og bygningsetaten f\u00e5r en styrket rolle i det videre arbeidet. Bergen kommune vil avslutningsvis fremheve viktigheten av rask saksbehandling og effektiv planprosess, s\u00e6rlig for arealplaner av en s\u00e5 vesentlig samfunnsbetydning som Fellesprosjektet Arna \u2013 Stanghelle. Vedtakskompetanse: Byr\u00e5det avgir h\u00f8ringsuttalelser p\u00e5 vegne av Bergen kommune, jf. byr\u00e5dets fullmakter \u00a7 6, jf. bystyresak 378-20. Statens vegvesen og Bane NOR har i medhold av pbl. \u00a7 3-7 delvis overtatt kommunens oppgave med \u00e5 organisere og utarbeide planforslaget. N\u00e5r forslag til reguleringsplan er ferdigbehandlet, legges det fram for bystyret til vedtak etter reglene i pbl. \u00a7 12-12. Saken har ikke v\u00e6rt i forretningsutvalget. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til \u00abh\u00f8ring av reguleringsendring, Fellesprosjektet Arna - Stanghelle\u00bb slik det fremkommer av byr\u00e5dens forslag. 2. Melding om vedtak sendes Bystyrets kontor. 3 Dato: 23. januar 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: - Offentlig ettersyn - endring av statlig reguleringsplan for fellesprosjektet Arna \u2013 Stanghelle av 12.12.2023 - KDD mailkorrespondanse vedr. avklaring - planmyndighet fra Kommunal- og distriktsdepartementet av 15.11.2022. - Innspill fra Plan- og bygningsetaten datert 08.01.2024 \u2013 Fellesprosjektet Arna Stanghelle \u2013 H\u00f8ring av reguleringsendring 4 "
}