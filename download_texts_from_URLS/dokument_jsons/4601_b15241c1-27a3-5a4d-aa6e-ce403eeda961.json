{
  "dokument_id": "b15241c1-27a3-5a4d-aa6e-ce403eeda961",
  "doc_type": "case_attachment",
  "kommune": 4601,
  "tittel": "Ytrebygda gnr 106 bnr 48 Hjellestadvegen 218. Klage over avslag p\u00e5 s\u00f8knad om oppf\u00f8ring av enebolig",
  "url": "https://bergen.kommune.no/politikere-utvalg/api/fil/bk360/11588588/Ytrebygda-gnr-106-bnr-48-Hjellestadvegen-218-Klage-over-avslag-pa-soknad-om-oppforing-av-enebolig",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/113470-14 Ytrebygda gnr 106 bnr 48 Hjellestadvegen 218. Klage over avslag p\u00e5 s\u00f8knad om oppf\u00f8ring av enebolig Hva saken gjelder: Saken gjelder klage over avslag p\u00e5 s\u00f8knad om oppf\u00f8ring av enebolig (378 m2-BRA) med tilh\u00f8rende tilkomstvei og utomhusarealer. Avslaget ble gitt den 26.06.2024 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 3.1 med hensyn til plankrav og \u00a7 4.3.3 med hensyn til rekkef\u00f8lgekrav for utbedring av Hjellestadvegen, jf. pbl. \u00a7 19-2. Tiltaket er for \u00f8vrig avhengig av oms\u00f8kte dispensasjon fra \u00a7 6.1.1 om byggegrense langs sj\u00f8. Vedtaket er p\u00e5klaget av Harris Advokatfirma AS p\u00e5 vegne av tiltakshaver Are Knutsen ved brev datert 12.07.2024. Ansvarlig s\u00f8ker er Grung Arkitektur AS v/Ove Grung. Ovennevnte tiltak er oms\u00f8kt sammen med rivingstiltak for eksisterende hytte (72 m2-BRA) p\u00e5 eiendommen. Denne delen av bygges\u00f8knaden er gitt rammetillatelse datert 26.06.2024. Tiltaket er plassert p\u00e5 uregulert grunn. KPA 2018 viser eiendommen som \u00f8vrig byggesone, og den er innenfor hensynssoner for flyst\u00f8y, veist\u00f8y og funksjonell strandsone. Det vises til vedtakets pkt. 3.1 for utfyllende informasjon om planstatus. Det er s\u00f8kt om dispensasjon fra KPA 2018 \u00a7\u00a7 3.1, 4.3.3 og 6.1.1, jf. pbl. \u00a7 19-1. Ansvarlig s\u00f8ker opplyser at det er foretatt nabovarsling i samsvar med bestemmelsene i pbl. \u00a7 21-3, og bekrefter at det ikke er mottatt noen merknader. Vestland fylkeskommune v/Avd. for infrastruktur og veg stiller seg positiv til tiltaket dersom det inng\u00e5r i reguleringsplan \u00abmed rekkef\u00f8lgekrav om opparbeidd eller sikra opparbeidd Hjellestadvegen fase 2\u00bb. Selv om dispensasjon ikke i seg selv vil medf\u00f8re stor trafikk\u00f8kning, vil det skape en uheldig virkning. Det er risiko for en situasjon der en innvilger dispensasjoner for mange sm\u00e5 tiltak som i sum vil gi en mer markant trafikk\u00f8kning. Da vil overordnede hensyn, slik som f.eks. nullvisjonen, kunne bli vesentlig tilsidesatt. Samlet sett har ikke Fylkeskommune \u00f8nske om \u00f8kt trafikk p\u00e5 Fv. 573, f\u00f8r den er utbedret. Vestland fylkeskommune v/Avd. for infrastruktur og veg utstedte den 28.10.2024 vedtak om dispensasjon fra byggegrense langs Fv. 573 etter veglova \u00a7\u00a7 30 og 34. Dispensasjonen er gitt p\u00e5 n\u00e6rmere vilk\u00e5r. Bymilj\u00f8etaten v/Vegforvaltningsseksjonen har godkjent utvidet bruk av avkj\u00f8rsel fra kommunal vei for inntil \u00e9n ny boenhet, selv om de i utgangspunktet ikke anbefaler utbygging som tilrettelegger for bruk av Grimseidvegen fra nord\u00f8st. Godkjenningen er gitt med bakgrunn av at eiendommen er bebygd med en eksisterende fritidsbolig. Vurderingen om dispensasjon fra rekkef\u00f8lgekravet for utbedring av Hjellestadvegen h\u00f8rer til Vestland fylkeskommune. 1 Bymilj\u00f8etaten v/Natur- og milj\u00f8forvaltningsseksjonen har vurdert tiltakets konsekvenser for biologisk mangfold, landskap og friluftsliv. Herunder er hensynet til funksjonell strandsone sentralt for vurdering av de oms\u00f8kte tiltakene. Bymilj\u00f8etaten viser til at boligens minsteavstand til sj\u00f8 ville v\u00e6rt uendret i forhold til n\u00e5v\u00e6rende hyttens avstand til sj\u00f8. Boligen ville heller ikke v\u00e6rt til sjenanse for allmenn ferdsel i n\u00e6romr\u00e5det, da den ikke er s\u00e6rlig visuelt fremtredende fra omr\u00e5der tilgjengelig for allmennheten. Tiltaket anses samlet sett uproblematisk med hensyn til verdier knyttet til natur og friluftsliv. Byantikvaren motsetter seg ikke riving av hytten og vurderer at valg av arkitektonisk uttrykk p\u00e5 det oms\u00f8kte nybygget ikke vil f\u00e5 s\u00e6rlige konsekvenser for bygningsmilj\u00f8et i omr\u00e5det. Klage: Klager har forst\u00e5else for at Plan- og bygningsetaten \u00f8nsker \u00e5 h\u00e5ndheve gjeldende rekkef\u00f8lgekrav knyttet til Hjellestadvegen, men mener det er rettslig grunnlag for \u00e5 innvilge dispensasjon fra kravet i KPA 2018 \u00a7 4.3.3. Det vises til at en skal ta stilling til det konkrete tiltakets betydning for trafikksituasjonen, og en kan ikke se hen til annen eventuell fremtidig utbygging. Tiltaket i seg selv, som inneb\u00e6rer riving av fritidsbolig og etablering av enebolig, medf\u00f8rer ikke en reell \u00f8kt belastning og/eller trafikkfare p\u00e5 veien. Tiltaket inneb\u00e6rer i tillegg fortetting og transformasjon i et bebygd omr\u00e5de p\u00e5 en allerede bebygd eiendom i tr\u00e5d med kommunens overordnede m\u00e5lsetninger. Klager har for \u00f8vrig diverse bemerkninger til vedtaket for \u00f8vrig hva gjelder bl.a. tiltakets visuelle kvaliteter, saksbehandlingsprosessen, forhold tilknyttet \u00f8vrige dispensasjoner m.m. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder avslagsvedtaket, men p\u00e5peker innledningsvis at tiltaket ivaretar gode visuelle kvaliteter, jf. pbl. \u00a7 29-2. Saken gjelder tiltakets betydning for det overveiende hensynet til trafikksikkerhet. Fagetaten legger til grunn Fylkeskommunens vurderinger, og mener omr\u00e5det ikke har en tilfredsstillende situasjon n\u00e5r det gjelder infrastruktur. Det p\u00e5pekes i tillegg at tiltaket p\u00e5 det rene vil generere mer trafikk enn for eksisterende fritidsbolig. Selv om det er andre fordeler ved oms\u00f8kte tiltak, m\u00e5 hensynet til trafikksikkerhet vektes tyngst. Det samme gjelder for \u00f8vrige offentlige uttalelser til saken. Fagetaten mener for \u00f8vrig det ikke er tale om usaklig forskjellsbehandling med hensyn til tillatelsesvedtak for lignende tiltak i n\u00e6romr\u00e5det. Det vises til fagetatens notat datert 23.09.2024 i sin helhet. Byr\u00e5dens vurdering og konklusjon: Byr\u00e5den har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas til f\u00f8lge. Innledningsvis om byggegrense langs fylkesveien Hjellestadvegen Det er opprinnelig lagt til grunn at tiltaket er avhengig av dispensasjon fra reguleringsplan 16930000 med hensyn til byggegrense langs fylkesvei. Etter en fornyet vurdering, er en kommet til tiltaket krever dispensasjon etter veglovas bestemmelser. Dispensasjonss\u00f8knaden m.m. har v\u00e6rt oversendt Vestland fylkeskommune, som har innvilget slik dispensasjon p\u00e5 n\u00e6rmere vilk\u00e5r i vedtak datert 28.10.2024. Byr\u00e5den anser med dette forholdet som avklart. Dispensasjon fra KPA 2018 \u00a7 3.1 og 4.3.3 Tiltaket er i strid med KPA 2018 \u00a7 3.1 om plankrav og \u00a7 4.3.3 med hensyn til rekkef\u00f8lgekrav for utbedring av Hjellestadvegen, og det er s\u00f8kt om dispensasjon fra bestemmelsene, jf. pbl. \u00a7 19-1. Vilk\u00e5rene for \u00e5 dispensere f\u00f8lger av pbl. \u00a7 19-2 andre ledd hvor det fremg\u00e5r at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. 2 Plankravet skal sikre bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Plankravet er ogs\u00e5 viktig for \u00e5 avklare overordnede forhold som infrastruktur, gr\u00f8ntomr\u00e5der med mer, f\u00f8r utbygging tillates. Dispensasjon fra plankravet vil f\u00f8rst om fremst v\u00e6re aktuelt i allerede fullt utbygde omr\u00e5der, der det ikke er n\u00f8dvendig med en overordnet vurdering av hensynene plankravet skal ivareta. Hensikten med rekkef\u00f8lgekravet i KPA \u00a7 4.3.3 er \u00e5 utbedre Hjellestadvegen for \u00e5 bedre trafikksikkerheten. Byr\u00e5den anser det hensiktsmessig \u00e5 vurdere dispensasjonene samlet av hensyn til Fylkeskommunens anmodning om at tiltaket b\u00f8r inng\u00e5 i reguleringsplan for \u00e5 sikre opparbeiding av Hjellestadvegen fase 2. Byr\u00e5den viser innledningsvis i vurderingen forst\u00e5else for Fylkeskommunens argumentasjon om at det er et behov for utbedringer av Hjellestadvegen i henhold til rekkef\u00f8lgekravet i gjeldende kommuneplan. Byr\u00e5den mener heller ikke at det b\u00f8r foreg\u00e5 utstrakt utbygging i omr\u00e5der som ber\u00f8rer disse forhold. En anser det likevel som et vesentlig moment i dispensasjonsvurderingen, at det her er tale om et tiltak som er av relativt begrenset betydning for hensynene som gj\u00f8res gjeldende i dispensasjonsvurderingen. Det vises i denne sammenheng at den konkrete saken gjelder etablering av ny boenhet p\u00e5 en allerede bebygd eiendom med en eksisterende fritidsbolig. Ovennevnte tilsvarer etter byr\u00e5dens syn en vurdering om en mindre \u00f8kning av ferdsel (i forhold til bolig p\u00e5 ubebygd eiendom) p\u00e5 Hjellestadvegen vil tilsidesette hensynene i vesentlig grad. Byr\u00e5den finner st\u00f8tte i dette utgangspunktet i Bymilj\u00f8etaten v/Seksjon for veiforvaltning sin uttalelse, der en godkjenner utvidet bruk av avkj\u00f8rsel til kommunal vei nettopp p\u00e5 bakgrunn av den eksisterende situasjonen. Slik som Fylkeskommunen p\u00e5peker, vil ikke oms\u00f8kte tiltak medf\u00f8re noen stor trafikk\u00f8kning p\u00e5 veistrekningen. Byr\u00e5den deler denne oppfatningen, og vil p\u00e5peke at en ikke uten videre kan komme til den konklusjon at en bolig i vesentlig st\u00f8rre grad vil p\u00e5virke trafikksituasjonen negativt i forhold til eksisterende situasjon. Det vises til at det er ingen begrensninger i bruksintensiteten for eksisterende situasjon, som inneb\u00e6rer at fritidsboligen kan nyttes tilsvarende en bolig. Selv om dette er mer en hypotetisk vinkling av saken, finner byr\u00e5den det avgj\u00f8rende for saken at det er tale om riving av fritidsbolig og etablering av bolig. Byr\u00e5den anser det ikke naturlig \u00e5 utarbeide reguleringsplan for tiltaket, og er f\u00f8lgelig kommet til at hensynene ikke blir \u00abvesentlig tilsidesatt\u00bb med tanke p\u00e5 tiltakets begrensede betydning isolert sett for trafikksituasjonen p\u00e5 Hjellestadvegen, jf. pbl. \u00a7 19-2. Byr\u00e5den vil likevel knytte noen kommentarer til Fylkeskommunens uttrykte bekymringer til sakens presedensvirkninger, av relevans for ovennevnte vurdering. Byr\u00e5den mener at denne sak ikke vil skape en uheldig forventning om at det er kurant \u00e5 f\u00e5 tillatelse til utstrakt utbygging i omr\u00e5det. Denne saken er vurdert konkret med hensyn til hva som er oms\u00f8kt og hva som er den teoretiske t\u00e5legrensen for nye tiltak som ber\u00f8rer rekkef\u00f8lgekravet i KPA 2018. Byr\u00e5den opprettholder at tiltaket, i en slik konkret dispensasjonsvurdering, ikke vil vesentlig tilsidesette disse forhold. Forhold knyttet til presedenshensyns betydning i dispensasjonsvurderingene er ytterligere avklart i en rekke uttalelser fra Sivilombudet. N\u00e5r det gjelder vurderingen av fordeler og ulemper ved dispensasjon, vil byr\u00e5den henvise til ovennevnte og Fylkeskommunens uttalelse for \u00f8vrig. Ulempen knyttet til \u00f8kt trafikk p\u00e5 Hjellestadvegen i forbindelse med oms\u00f8kte tiltak, er av liten betydning og tillegges kun begrenset vekt i den samlede vurderingen. Det er i saken tale om \u00e5 etablere en bolig p\u00e5 allerede bebygd eiendom innenfor et etablert boligomr\u00e5det, som etter byr\u00e5dens syn underbygger viktige forhold ved kommunens areal- og ressursdisponering. S\u00e6rskilt vil det begrense press p\u00e5 kommunens ubebygde arealer. I tillegg fremst\u00e5r det naturlig med hensyn til n\u00e6romr\u00e5det, at det etableres bolig som erstatning for eksisterende fritidsbolig. Fordelene ved dispensasjon er \u00abklart st\u00f8rre enn ulempene\u00bb, jf. pbl. \u00a7 19-2. 3 Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Dispensasjon fra KPA 2018 \u00a7 6.1.1 Tiltaket er i strid med KPA 2018 \u00a7 6.1.1 om byggegrense langs sj\u00f8, og det er s\u00f8kt om dispensasjon, jf. pbl. \u00a7 19-2. Fagetaten har uttalt seg positiv til \u00e5 innvilge slik dispensasjon. Hovedhensynet bak byggeforbudet langs sj\u00f8 og vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 og vassdrag reduseres. Byr\u00e5den finner det her tilstrekkelig \u00e5 henvise til Bymilj\u00f8etatens grundige vurderinger, og legger til grunn innholdet i dispensasjonsvurderingen: \u00abDen oms\u00f8kte boligens minsteavstand til sj\u00f8 ville v\u00e6rt uendret i forhold til n\u00e5v\u00e6rende hyttens avstand til sj\u00f8. Boligen ville heller ikke v\u00e6rt til sjenanse for allmenn ferdsel i n\u00e6romr\u00e5det, da den ikke er s\u00e6rlig visuelt fremtredende fra omr\u00e5der tilgjengelig for allmenheten. Omtrent halve boligen er planlagt bygd p\u00e5 bebygd areal, mens resten av arealet er bevokst av tr\u00e6r, busker og \u00f8vrig vegetasjon. Det er ingen registrert forekomst av arter av nasjonal forvaltningsinteresse, og det er heller ingen registrerte naturtyper i tiltaksomr\u00e5det. Natur- og milj\u00f8forvaltningsseksjonen anser dermed tiltakene som uproblematiske med hensyn p\u00e5 verdier knyttet til natur og friluftsliv. V\u00e5r vurdering er at innvilgning av dispensasjoner for de oms\u00f8kte tiltakene ikke ville f\u00f8rt til at hensynet bak bestemmelsene blir vesentlig tilsidesatt.\u00bb Byr\u00e5den er etter dette kommet til at hensynene ikke blir \u00abvesentlig tilsidesatt\u00bb, jf. pbl. \u00a7 19-2. Uten noen ulemper knyttet til bebyggelsens plassering og med henvisning til nevnte fordeler, er byr\u00e5den ogs\u00e5 kommet til at fordelene er \u00abklart st\u00f8rre enn fordelene\u00bb, jf. pbl. \u00a7 19-2. Byr\u00e5den er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2 annet ledd. Etter pbl. \u00a7 19-2 f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5den av den oppfatning at det kan gis dispensasjon. Nabovarsling Det er mottatt dokumentasjon fra ansvarlig s\u00f8ker om at mangler ved nabovarsling, er rettet. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Plan- og bygningsetatens vedtak datert 26.06.2024 oppheves i medhold av fvl. \u00a7 33 annet ledd. 2. Med hjemmel i pbl. \u00a7 19-2 gis det dispensasjon fra KPA 2018 \u00a7\u00a7 3.1, 4.3.3 og 6.1.1. 3. Med hjemmel i pbl. \u00a7 20-1, jf. \u00a7 21-4 gis det rammetillatelse til oppf\u00f8ring av enebolig med tilh\u00f8rende tilkomstvei og utomhusarealer. 4 4. Det overlates Plan- og bygningsetaten \u00e5 utferdige rammetillatelsen og stille n\u00f8dvendige vilk\u00e5r. 5. Klagen tas til f\u00f8lge. Dato: 11. november 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1) Fagetatens notat datert 23.09.2024 med f\u00f8lgende vedlegg: 1. Situasjonskart 2. Flyfoto 3. Situasjonsplan, siste versjon mottatt 10.06.2024 4. Klage 12.07.2024 5. Vedtak om avslag 6. Uttale fra Vestland Fylkeskommune, avdeling for infrastruktur 7. Uttalelse fra Bymilj\u00f8etaten, vegforvaltning og naturforvaltning 8. Uttalelse fra Bergen Vann 9. Byantikvarens uttalelse 10. Tegninger 11. S\u00f8knader om dispensasjon 12. Tidligere saker i omr\u00e5det 2) Ytrebygda. Gnr 106 bnr 48. Hjellestadvegen 218. Dispensasjon fra byggegrensa oppf\u00f8ring av enebolig som erstatning for hytte som skal rives 3) SV_Saksnr. 20224_113470 Hjellestadvegen 218 gnr 106 bnr 48 Ettersendelse nabovarsel 1. Vedlegg C-03 ettersendelse nabovarsling 5 "
}