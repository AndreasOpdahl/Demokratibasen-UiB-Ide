{
  "dokument_id": "34c18b0b-3d82-5ffc-b1de-7523b792ec33",
  "doc_type": "case_attachment",
  "kommune": 4601,
  "tittel": "Felles innspill 27.01.25 fra Amat\u00f8rkulturr\u00e5det i Bergen, \u00c5sane Kulturr\u00e5d, Arna Kulturr\u00e5d, Laksev\u00e5g Kulturr\u00e5d, Fyllingsdalen Kulturr\u00e5d, og Fana og Ytrebygda Kulturr\u00e5d",
  "url": "https://bergen.kommune.no/politikere-utvalg/api/fil/bk360/11995934/Felles-innspill-27-01-25-fra-Amatorkulturradet-i-Bergen-Asane-Kulturrad-Arna-Kulturrad-Laksevag-Kulturrad-Fyllingsdalen-Kulturrad-og-Fana-og-Ytrebygda-Kulturrad",
  "tekst": "TIL: Bergen kommune Byr\u00e5dsavdeling for n\u00e6ring, kultur og idrett v/Leder Torbj\u00f8rn Torsvik og saksbehandler William Hazell. Fra; Amat\u00f8rkulturr\u00e5det i Bergen \u00c5sane Kulturr\u00e5d Arna Kulturr\u00e5d Laksev\u00e5g Kulturr\u00e5d Fyllingsdalen Kulturr\u00e5d Fana og Ytrebygda Kulturr\u00e5d Bergen 27.01.2025 INNSPILL TIL ORGANISERING AV BERGEN KOMMUNES KULTURTILBUD Vi viser til epost fra William Hazel 20. januar der Amat\u00f8rkulturr\u00e5det i Bergen og kulturr\u00e5d i bydelene, gis mulighet til \u00e5 komme med innspill til fagnotatene fra Kulturetetaen og Bergen offentlige bibliotek, knyttet til organisering av kommunen sitt kulturtilbud. Amat\u00f8rkulturr\u00e5det i Bergen og de lokale kulturr\u00e5dene mener at kulturetatens tjenester som handler om veiledning, hjelp og samarbeid med amat\u00f8rkulturens lag og organisasjoner, som i dag ivaretas av de lokale kulturkontorene, m\u00e5 forbli i bydelene. Dette er viktig fordi det frivillige og amat\u00f8rbaserte kulturlivet i all hovedsak finner sted nettopp i alle Bergens bydeler. En sentralisering av tilbud og tjenester som i dag utf\u00f8res i bydelene av kulturetaten, m\u00e5 derfor unng\u00e5s i en fremtidig ny etat. Spesielt viktig er de bydelsn\u00e6re aktivitetstilbudene til barn, unge og eldre. Det er mange bergensere som p\u00e5 ulike m\u00e5ter er i kontakt med kommunes kulturetat. Ogs\u00e5 i fremtiden m\u00e5 det v\u00e6re slik at alle i kulturbyen Bergen oppfatter at man har et forhold til Bergen kommunes kulturtilbud og tjenester. Vi ber om at ordet \u00abkultur\u00bb inkluderes som en del av den nye etatens navn. Det kan for eksempel v\u00e6re: Kultur og Bibliotek (-etaten). Vi st\u00f8tter forslaget til innsparinger gjennom mer effektiv drift og samordning av merkantile oppgaver (kontoradministrasjon, personalsaker, \u00f8konomi og regnskap m.m.) uten at dette g\u00e5r p\u00e5 bekostning av Kulturetatens synlighet og arbeid ut mot bydelene. I fagnotatet fra Kulturetaten er det forslag til ulike oppgaver som kan videref\u00f8res av frivilligheten. Gjennom mange \u00e5r har kulturkontorene koordinert, markedsf\u00f8rt og inspirert amat\u00f8rkulturen til deltagelse i de bydelsvise kulturdagene. I en fremtidig ny etat m\u00e5 kulturkontorene fortsatt ha en fremtredende rolle med kulturdager. \u00c5 overlate gjennomf\u00f8ring av disse arrangementene til frivilligheten alene vil v\u00e6re s\u00e5rbart. Et l\u00f8ft for Bergen kommunes kulturpriser hilses velkommen. Vi mener at det i fremtiden er viktig at kulturprisene fremst\u00e5r og oppfattes som Bergen kommunes annerkjennelse av det viktige arbeidet lag, organisasjoner og ildsjeler gj\u00f8r for byens frivillige og amat\u00f8rbaserte kulturliv. Hva som er den beste m\u00e5ten \u00e5 drifte et kulturbygg p\u00e5, og hvilke ressurser som er n\u00f8dvendig, m\u00e5 utgreies n\u00f8ye og vektlegges h\u00f8yt i den fremtidige organiseringen av kommunens fremf\u00f8ringsarenaer. I gjeldende Amat\u00f8rkulturplan er kvalitetsl\u00f8ft for det amat\u00f8rbaserte kulturlivet et av hovedm\u00e5lene. Kvalitetsl\u00f8ft for amat\u00f8rkulturen er blant annet avhengig av god teknisk kompetanse og kreative produsenter som viktige tjenester for arrangementer i kulturhusene. Mange bibliotek er i dag mer enn \u00e5 bare \u00abl\u00e5ne ut b\u00f8ker\u00bb. De er kulturarenaer med et stort og variert tilbud av kulturaktiviteter, beskrevet i fagnotatet fra Bergen offentlige bibliotek. En fremtidig ny etat m\u00e5 derfor arbeide for at alle bydels-bibliotekene blir gode m\u00f8teplasser for kulturaktivitet til byens befolkning i alle aldre. Vi har oppfordret lokale kulturr\u00e5d til \u00e5 komme med egne innspill som gjelder spesielle forhold i bydelene. Senere vil vi f\u00f8lge opp etatens fremtidige organisering av tjenestetilbudet til amat\u00f8rkulturen. P\u00e5 vegne av lokale kulturr\u00e5d i \u00c5sane, Fyllingsdalen, Fana og Ytrebygda, Arna og Laksev\u00e5g. Med vennlig hilsen Morten Dahl Sebj\u00f8rnsen Styreleder Amat\u00f8rkulturr\u00e5det i Bergen "
}