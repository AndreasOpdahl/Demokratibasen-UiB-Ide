{
  "dokument_id": "cbf9b3c8-2c9a-5acd-9fba-8bf08dc36917",
  "doc_type": "case_presentation",
  "kommune": 4601,
  "tittel": "Utredning av fremtidig organisering av renhold og endring av renholdsnorm i Bergen kommune",
  "url": "https://bergen.kommune.no/politikere-utvalg/api/fil/bk360/10975841/Framstilling-Utredning-av-fremtidig-organisering-av-renhold-og-endring-av-renholdsnorm-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/127558-1 Utredning av fremtidig organisering av renhold og endring av renholdsnorm i Bergen kommune Hva saken gjelder: I saken foresl\u00e5s det \u00e5 igangsette et prosjektarbeid med sikte p\u00e5 \u00e5 utrede ny organisering av kommunens renholdstjenester. Saken foresl\u00e5r ogs\u00e5 at gjeldende renholdsnorm i Bergen kommune revideres. Organisering av renholdstjenester Kommunens organisering av renholdstjenestene er i dag fragmentert og uten felles styring. Skolene, mange av barnehagene og flertallet av sykehjemmene har ansatt egne renholdere, mens renholdsavdelingen i Etat for bygg og eiendom (EBE) har ansvar for renhold i resterende form\u00e5lsbygg. Renholdsfaget har siden 1990-tallet v\u00e6rt i en rivende utvikling, og det er ikke \u00e5 forvente at alle avdelingsledere i skoler, barnehager og p\u00e5 sykehjem har mulighet til \u00e5 f\u00f8lge med p\u00e5 denne utviklingen. Dette kan medf\u00f8re en varierende grad av kunnskap, som igjen kan gj\u00f8re at ogs\u00e5 renholdet i de ulike byggene blir varierende. Oppdatert kunnskap om nye metoder og teknikker er n\u00f8dvendig for \u00e5 unng\u00e5 \u00e5 arbeide p\u00e5 utdaterte og ineffektive m\u00e5ter. Utdaterte og ineffektive metoder kan gi h\u00f8y belastning p\u00e5 renholdere, som igjen kan f\u00f8re til sykefrav\u00e6r, lavere kvalitet og h\u00f8yere kostnader. Det er gode grunner til \u00e5 anta at det er mange fordeler ved \u00e5 organisere renholdstjenestene i en samlet renholdsavdeling. Ved \u00e5 samle alle renholdere i en avdeling vil hver enkelt renholder inng\u00e5 i et st\u00f8rre renholdsfaglig milj\u00f8 hvor det er lettere s\u00f8rge for kompetansedeling, kompetanseheving og felles ledelse. En slik organisering vil ogs\u00e5 kunne bidra til redusert vikarbruk. Det er ogs\u00e5 hensiktsmessig \u00e5 se p\u00e5 mulighetene som ligger i ny teknologi, og synergier med den \u00f8vrige eiendomsforvaltningen i kommunen. Som fagavdeling har Renholdsavdelingen i EBE h\u00f8y kompetanse innen renhold, og solid kunnskap om renholdsledelse. I denne sammenheng kan det opplyses at Renholdsavdelingen i EBE startet fagbrevutdanning i egen regi i 2022. M\u00e5let er \u00e5 ha 60 prosent fagutdannede renholdere innen 2025. Renholdsavdelingen i EBE merker allerede i dag p\u00e5gang knyttet til \u00e5 gi faglig bistand til enheter med egne renholdere. Det vil v\u00e6re hensiktsmessig \u00e5 utforske mulighetene for \u00e5 bygge videre p\u00e5 det renholdsfaglige milj\u00f8et og ekspertisen i EBE i en utredning av ny organisering av renholdstjenestene i kommunen. Renholdsnormen Renholdsnormen angir hvor ofte det skal rengj\u00f8res og antall kvadratmeter den enkelte renholder skal rengj\u00f8re per time. Gjeldende renholdsnorm i Bergen kommune ble fastsatt i 1 1999 og det er behov for en revisjon. Normen tar i liten grad hensyn til variasjonene innad i kommunens bygg - herunder tilstand, materialer eller romtype. Det har ogs\u00e5 v\u00e6rt en markant utvikling p\u00e5 det renholdsfaglige omr\u00e5det, spesielt knyttet til teknologiske virkemidler siden gjeldende norm ble fastsatt. Nytt utstyr og nye metoder for renhold, bruk av maskin- og robotvask, og sensorteknologi for \u00e5 nevne noen eksempler, er utvikling som b\u00f8r p\u00e5virke hvordan renholdsnormen beregnes. \u00d8konomiske konsekvenser: Arbeidet med \u00e5 se p\u00e5 en ny organisering av kommunens renholdstjenester, samt en revidering av renholdsnormen gjennomf\u00f8res innenfor vedtatt budsjett. Eventuell ny organisering og ny renholdsnorm forventes \u00e5 kunne gi \u00f8konomiske innsparinger som vil kunne tallfestes n\u00e5r henholdsvis forslag til ny organisering og ny renholdsnorm foreligger. Byr\u00e5dens vurdering og anbefaling/konklusjon: Byr\u00e5den anbefaler at det settes i gang et prosjektarbeid som tar sikte p\u00e5 \u00e5 utrede ny organisering av Bergen kommunes renholdstjenester. Byr\u00e5den anbefaler ogs\u00e5 at det settes i gang en revidering av kommunens gjeldende renholdsnorm. Medvirkning med de ansattes representanter skal finne sted i tr\u00e5d med avtaleverkets bestemmelser. Ber\u00f8rte byr\u00e5dsavdelinger skal involveres i arbeidet. Vedtakskompetanse: Byr\u00e5dets fullmakter vedtatt av bystyret 16.12.2020 i sak 378/20: \u00a7 2.4 Driftsansvar Byr\u00e5det har ansvar og myndighet til \u00e5 forest\u00e5 den l\u00f8pende drift av kommunens virksomhet. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Det settes i gang et prosjektarbeid som tar sikte p\u00e5 \u00e5 utrede ny organisering av Bergen kommunes renholdstjenester. Finansbyr\u00e5den utarbeider mandat og setter n\u00e6rmere rammer for prosjektgjennomf\u00f8ringen. 2. Det settes i gang en revidering av kommunens gjeldende renholdsnorm. Finansbyr\u00e5den har ansvar for organisering og gjennomf\u00f8ring av revisjonen. 3. Medvirkning med de ansattes representanter skal finne sted i tr\u00e5d med avtaleverkets bestemmelser. Dato: 27. august 2024 Jacob M\u00e6hle Byr\u00e5d for finans Dokumentet er godkjent elektronisk. 2 "
}