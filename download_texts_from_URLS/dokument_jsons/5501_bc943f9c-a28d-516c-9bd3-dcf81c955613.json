{
  "dokument_id": "bc943f9c-a28d-516c-9bd3-dcf81c955613",
  "doc_type": "case_attachment",
  "kommune": 5501,
  "tittel": "Fylkeskommunens innspill til planprogram for ny kommunedelplan for kultur 2024-2031 - Troms\u00f8 kommune",
  "url": "https://innsyn.tromso.kommune.no/application/getMoteDokument?dokid=2001538343",
  "tekst": " Areal- og samfunnsplanlegging Troms TROMS\u00d8 KOMMUNE Dato: 21.08.2023 Postboks 6900 Dok.nr: 23/09327-8 9299 TROMS\u00d8 Deres ref: Saksbehandler: Synn\u00f8ve Lode Fylkeskommunens innspill til planprogram for ny kommunedelplan for kultur 2024-2031 - Troms\u00f8 kommune Troms og Finnmark fylkeskommune skal som regional planmyndighet veilede og bist\u00e5 kommunene i deres planleggingsoppgaver. Ved utarbeidelse av kommuneplaner og reguleringsplaner skal fylkeskommunen ivareta interesser som ber\u00f8rer kulturminne-, kulturmilj\u00f8- og landskapshensyn, friluftsliv, samordnet bolig-, areal- og transportplanlegging, kj\u00f8pesenter, regional plan eller planstrategi, barn og unges interesser, universell utforming. Fylkesveger, havbruksinteresser og akvakultur. Etter folkehelseloven har fylkeskommunen ogs\u00e5 et ansvar for \u00e5 ivareta folkehelse i planleggingen og samfunnsutviklingen. FNs b\u00e6rekraftm\u00e5l og klimaloven legges til grunn for fylkeskommunens vurderinger av plansaker. Troms og Finnmark fylkeskommune viser til deres oversendelse, datert 29.06.2023, av planprogram for kommunedelplan for kultur. H\u00f8ringsfrist var i utgangspunktet satt til 10.08.23, men Troms og Finnmark fylkeskommune har f\u00e5tt utsatt frist til 21.08.23. Avdeling for areal- og samfunnsplanlegging har samordnet uttalelsen fra Troms og Finnmark fylkeskommune p\u00e5 vegne av v\u00e5re fagomr\u00e5der. Fylkeskommunene uttaler seg til planprogrammet etter det f\u00f8ringer som ligger i pbl. \u00a7 4-1, samt gir noen innspill til temaene/innholdet i planprogrammet. Generelt Fylkeskommunen synes det er positivt at Troms\u00f8 kommune ser behovet for \u00e5 utarbeide en ny kommunedelplan for kultur. Fylkeskommunen synes forslag til planprogram er noe tynt og ufullstendig ut fra de krav plan- og bygningsloven stiller til planprogram og viktigheten av temaet for planen. I f\u00f8lge pbl. \u00a7 4-1 skal et planprogram gj\u00f8re rede for f\u00f8lgende punkter: Form\u00e5l med planarbeidet, planprosessen med frister og deltakere, opplegg for medvirkning, alternativer som vil bli vurdert, samt behov for utredninger. Utkast til planprogram b\u00e6rer preg av \u00e5 v\u00e6re i stikkordsform. FNs b\u00e6rekraftsm\u00e5l Fylkeskommunen synes det er et fremtidsrettet og riktig veivalg \u00e5 forankre ny kommunedelplan i FNs b\u00e6rekraftsm\u00e5l og gjeldende kommuneplans samfunnsdel (KPS). En tydelig satsing p\u00e5 et gr\u00f8nt og b\u00e6rekraftig kulturliv er et godt signal om at b\u00e5de sm\u00e5 og store deler av kommunens virksomhet jobber for \u00e5 f\u00f8lge opp FNs klimam\u00e5l. Troms\u00f8 kommune er en betydelig tilrettelegger og tilbyder av kunst og kultur, og er i posisjon til \u00e5 gj\u00f8re bevisste valg av gr\u00f8nne l\u00f8sninger p\u00e5 kulturfeltet. Fylkeskommunen oppfordrer kommunen til \u00e5 gi gr\u00f8nt kulturliv god synlighet i planen, gjerne som eget temaomr\u00e5de. 1 Den nye kulturplanen skal erstatte \u00abKommunedelplan for kultur 2017\u20132020: S\u00e5 og spire lokalt \u2013 vokse internasjonalt\u00bb. Fylkeskommunen mener flere av m\u00e5lene der b\u00f8r videref\u00f8res. Temaet kulturarv vil kunne styrkes gjennom \u00f8kt st\u00f8tte til museum, DKS og frivillige akt\u00f8rer, lag og foreninger med interesser for historie og kulturmilj\u00f8. Planprogrammet p\u00e5peker at den gamle kulturplanen mangler forankring i FNs b\u00e6rekraftsm\u00e5l. Kulturarven kan gi et viktig bidrag til m\u00e5loppn\u00e5else av flere av b\u00e6rekraftsm\u00e5lene. M\u00e5l 3, god helse og livskvalitet, og m\u00e5l 11, b\u00e6rekraftige byer og lokalsamfunn, kan oppn\u00e5s gjennom ivaretakelse av forskjellige typer kulturmilj\u00f8. Kulturmilj\u00f8ene er med \u00e5 skape levbare byer og lokalsamfunn, og bygger opp under et steds identitet. Gjennom bruk og opplevelser bidrar kulturarven ogs\u00e5 til bedre helse. M\u00e5l 12, ansvarlig forbruk og produksjon, oppn\u00e5s gjennom vern og gjenbruk av bygninger som bidrag til sirkul\u00e6r\u00f8konomi og b\u00e6rekraftig ressursbruk. Kulturarven med tradisjonell kunnskap for b\u00e6rekraftige levem\u00e5ter kan gi viktige bidrag for reduserte klimagassutslipp og bevaring av biologisk mangfold. Form\u00e5l Troms\u00f8 kommune har sendt ut et forslag til planprogram med en bred m\u00e5lformulering for en kommende kulturplan, som i stor grad knyttes til behovet for \u00e5 skape en bedre tilgjengelighet for opplevelse og deltakelse i kommunens kunst og kulturliv. Planprogrammets skisserte form\u00e5l og innholdsfortegnelse i kapittel 2.3. definerer i liten grad satsinger eller retning for en \u00f8nsket utvikling av kulturlivet i kommunen. F\u00f8ringer Fordi kommunedelplan for kultur er en plan som i dag inneholder mange tema s\u00e5 er det ogs\u00e5 mange f\u00f8ringer som b\u00f8r ligge til grunn for arbeidet. Kommunens kulturoppgaver og samfunnsoppdrag er forankret i en rekke planer og lovverk. I oversikten som er gitt mangler kulturminneloven, som ogs\u00e5 b\u00f8r ligge til grunn for arbeidet med kulturplanen. Kulturminnelovens form\u00e5lsparagraf (kml. \u00a71) omtaler kulturminner og kulturmilj\u00f8 som del av felles kulturarv og identitet, og et grunnlag for opplevelse, selvforst\u00e5else og trivsel. Fylkeskommunen viser til innspill til tema Bibliotek nedenfor og vil p\u00e5peke to retningsgivende dokumenter som m\u00e5 tas med i arbeidet med kommunedelplanen: 1. Nasjonal bibliotekstrategi 2020-2024 - Rom for demokrati og dannelse sl\u00e5r fast at bibliotekene er en del av den b\u00e6rende infrastrukturen i samfunnet v\u00e5rt, som skal bidra til \u00e5 oppn\u00e5 flere av de kulturpolitiske m\u00e5lene i Meld. St. 8 (2018-2019) Kulturens kraft \u2013 Kulturpolitikk for framtida. \u00abBibliotekene er, og skal v\u00e6re, \u00e5pne, inkluderende og tilgjengelige steder for rekreasjon, debatt, opplysning og kunnskap. (...) De er som fristeder med tilgang til kunnskap og kultur. Som m\u00f8teplasser spiller bibliotekene en sentral rolle i integrering, i oppl\u00e6ring ... . Kommuner som utvikler sine bibliotek til \u00e5 bli gode og tilgjengelige er demokratifremmende og skaper felleskap.\u00bb (s. 4) 2. Regional bibliotekplan for Troms 2017-2028 som ble vedtatt av Troms fylkesting 15. mars 2017 og handlingsplan for perioden 2023 til 2028 som ble vedtatt av fylkestinget i mars 2023. Form\u00e5l med den regionale planen er \u00ab... \u00e5 s\u00f8rge for et felles styringsverkt\u00f8y som sikrer tjenester som er relevant for alle, tilstrekkelig kompetanse og hensiktsmessig samarbeid mellom fylkeskommunen og kommunene. Den regionale bibliotekplanen skal ta stilling til hvordan bibliotekene i Troms skal ivareta sin samfunnsrolle og hvordan fylkeskommunen og kommunene skal utvikle bibliotekene i fellesskap. Planen skal v\u00e6re samordnende, avklare felles retning og stimulere til aktivitet og samhandling gjennom felles tiltak\u00bb. (s. 4) Handlingsplanen legger f\u00f8ringer for fylkeskommunens arbeid og samhandlingen mellom fylkesbiblioteket, folkebibliotekene og UB \u2013 Universitetsbiblioteket ved UIT-Norges arktiske universitet de kommende fem \u00e5rene og er utviklet i tett samarbeid mellom partene. 2 Planprosess, organisering og medvirkning Planprogrammet gir en oversikt over de ulike fasene i planprosessen, men sier lite konkret om hvilke interessenter og bidragsytere som er relevante for planarbeidet. Medvirkning er et b\u00e6rende prinsipp etter plan- og bygningsloven og folkehelseloven. Her stilles det krav om at kommunen sikrer aktiv medvirkning fra grupper som krever spesiell tilrettelegging, herunder barn og unge, eldre og funksjonshemmede. Et godt, forankret og forpliktende opplegg for medvirkning inneb\u00e6rer konkretisering av m\u00f8ter som \u00f8nskes avholdt; tema som skal diskuteres; hvem som skal/b\u00f8r delta fra administrasjonen, politisk niv\u00e5 og ber\u00f8rte interessegrupper/-personer. Fylkeskommunen vil s\u00e6rlig trekke frem viktigheten av at politikere deltar aktivt i planprosessen og medvirkningen for \u00e5 f\u00e5 en sterk forankring og eierskap til sluttproduktet. Kommunen kan med fordel konkretisere prosessen ytterligere uten at man n\u00f8dvendigvis g\u00e5r fullt ned p\u00e5 detaljniv\u00e5. Her b\u00f8r det v\u00e6re mer informasjon om hvem som er tenkt \u00e5 involveres knyttet til de ulike temaomr\u00e5der, og hvordan eventuelle grupper er tenkt \u00e5 settes sammen. Planforslaget nevner at det skal v\u00e6re referansegrupper, hvordan skal disse organiseres? Skal det v\u00e6re referansegrupper for hvert enkelt tema, eller p\u00e5 tvers av tema? Videre b\u00f8r medvirkningsprosessen spesifiseres i tidsplanen som fremkommer i planforslaget. Tidsplanen viser i utgangspunktet et sv\u00e6rt moderat forhold til milep\u00e6ler, og det ser ut til at det er lite tid for medvirkning i prosessen, med start av referansegrupper i august 2023 til vedtak av plan i februar. Fylkeskommunen stiller seg til disposisjon for deltakelse i evt. referansegruppe. Barn og unge Barn og unge skal involveres og h\u00f8res. Dette kan gjerne fremheves enda mer i planprogrammet og gis s\u00e6rlig oppmerksomhet. Aktiv medvirkning inneb\u00e6rer at man har en reell p\u00e5virkning p\u00e5 prosessen og resultatet, og for barn og unge forutsetter dette at problemstillinger og planforslag presenteres p\u00e5 en forst\u00e5elig m\u00e5te. Vi vil ogs\u00e5 p\u00e5peke at barn og unge, ungdomspanel, barne- og ungdommens kommunestyre eller ungdomsr\u00e5d er h\u00f8ringsinstanser n\u00e5r planforslag legges ut til offentlig ettersyn, jf. pbl. \u00a7 5-2. Vi ber om at planforslaget er tydelig p\u00e5 hvordan barn og unges interesser er ivaretatt og hvordan de har medvirket i planprosessen. Folkehelse Innbyggernes medvirkning er viktig for \u00e5 danne et godt lokalt kunnskapsgrunnlag hvor folkehelsehensynet blir ivaretatt som et demokratisk aspekt. Samtidig kan gode og reelle medvirkningsprosesser v\u00e6re helsefremmende ved at den enkeltes iboende krefter og ressurser mobiliseres og dermed \u00f8ke trivsel, bolyst og sosial kapital i lokal samfunnet. Fylkeskommunen ber om/anmoder om at helsetjeneste/kommunelegen og oppl\u00e6ringsenheten blir involvert i kommunens arealplanlegging. Dette for \u00e5 ivareta helsehensynet og barns/unges interesser og tverrfaglighet i arealplanleggingen. Innspill til innhold Fylkeskommunen har videre innspill til planprogrammets kapittel 2.3 som ber\u00f8rer enkelttema som tenkes belyses i en kommende kulturplan. Listen over tema fremst\u00e5r som noe tilfeldig, og det fremkommer ikke hvordan enkelttemaene ses i sammenheng med den \u00f8nskede m\u00e5loppn\u00e5else som ligger i planprogrammets form\u00e5l. 3 Tema folkehelse Fylkeskommunen ser det som positivt at folkehelse skal v\u00e6re et gjennomg\u00e5ende tema i planen. FNs b\u00e6rekraftsm\u00e5l og KPS er nevnt p\u00e5 begynnelsen av dokumentet, men ikke beskrevet p\u00e5 hvilken m\u00e5te det er tenkt \u00e5 tilknytte disse til kultur og temaomr\u00e5dene som er nevnt. B\u00e5de med tanke p\u00e5 FNs b\u00e6rekraftsm\u00e5l og KPS burde sosial ulikhet blir satt opp som et eget tema. Tema som mangfold og inkludering er fine stikkord, men det er viktig at det kommer fram hvor Troms\u00f8 kommune faktisk mangler mangfold og inkludering i kulturfeltet. Uten at det kreves \u00e5 kartlegge hele kulturfeltet ville det v\u00e6re hensiktsmessig \u00e5 inkludere i planen hvordan det \u00f8nskes \u00e5 vurdere behovene for mangfold og inkludering like mye som for de andre temaer. Et distrikts- og bydelsutviklingsfokus er sentralt ut fra et folkehelseperspektiv, der det er viktig at kulturarbeidet ikke fokuseres bare p\u00e5 Troms\u00f8ya, men inkluderer ogs\u00e5 distriktene i kommunen. Tema: Mangfold og inkludering og Leve hele livet Stadig flere trenger ulike former for tilpassinger for \u00e5 kunne delta aktivt i kulturlivet p\u00e5 ulike m\u00e5ter, i tillegg til at alle mennesker gjennom et helt livsl\u00f8p vil trekke fordeler av et mer tilgjengelig samfunn. Troms og Finnmark fylkeskommune vil bemerke at de to temaene \u00abmangfold og inkludering\u00bb og \u00abLeve hele livet\u00bb ikke i tilstrekkelig grad dekker bredden i tematikken tilknyttet tilgjengelighet, men er to av flere viktige elementer. Det er mange faktorer som p\u00e5virker innbyggernes mulighet for reell aktiv deltagelse i kulturlivet, som universell utforming p\u00e5 alle niv\u00e5 (bygg, informasjon, etc.), transport, avstander, tilgang p\u00e5 m\u00f8teplasser, \u00f8konomi osv. Dette gjelder innbyggere uavhengig alder, kj\u00f8nn, etnisitet, religion, \u00f8konomiske eller sosiale forhold. I planprogrammets del 1.1 Bakgrunn st\u00e5r det at \u201c(...) kommunens \u00f8kte prioritering av sosiale verdier (...)\u201d er en sentral motivasjon for arbeidet med ny kulturplan. Et bredt og tydelig, men samlet temapunkt som kan belyse flere spekter av denne problemstillingen kan v\u00e6re hensiktsmessig speiling av planens intensjoner i form\u00e5l og bekgrunn, slik planprogrammet er presentert i dokumentet som er sendt p\u00e5 h\u00f8ring. Troms\u00f8 kommune har store akt\u00f8rer som g\u00e5r foran i inkluderingsarbeidet, blant annet Rel\u00e6xt-konseptet (H\u00e5logaland Teater, Arktisk Filharmoni, Nordlysfestivalen). Det er positivt at Troms\u00f8 kommune i planprogrammet har en tydelig ambisjon om \u00e5 bli bedre p\u00e5 tilgjengelighet. Et perspektiv her kan v\u00e6re ny teknologi i m\u00f8te med kunst og kultur. Teknologi kan gi \u00f8kt tilgjengelighet, \u00f8kt publikumsinvolvering, og bidra til \u00e5 n\u00e5 nye m\u00e5lgrupper. Digitaliseringen har preget kulturlivet i flere ti\u00e5r, med mange nye formater og nye kulturuttrykk. Datakultur er et begrep som favner noe av bredden i dette. Det er et bredt og inkluderende begrep som inneb\u00e6rer mer enn dataspill. Datakultur involverer b\u00e5de tradisjonelle kunst- og kulturuttrykk, som musikk, billedkunst, foto, teater, kreativ skriving, og nye, heldigitale kulturuttrykk, som dataspill. En fellesnevner er de digitale formatene eller arenaene aktiviteten foreg\u00e5r p\u00e5. Utvikling av dataspill og andre digitale kulturuttrykk er en del av dette. Regjeringen l\u00f8ftet dataspill som kultur, kunst, n\u00e6ring og fritidsaktivitet i dataspillstrategien Spillerom fra 2019. En ny dataspillstrategi er ventet i 2023. Veilederen M\u00f8teplasser for dataspill og datakultur fra Kulturdepartementet er ogs\u00e5 en del av denne satsingen, og retter seg mot dataspillinteresserte barn og unge. I 2021 spilte 33% av befolkningen dataspill, if\u00f8lge Statistisk sentralbyr\u00e5s mediestatistikk. 86% av gutter 9-15 \u00e5r, og 84% av jenter 9-15 \u00e5r spiller. De siste ti \u00e5rene har \u00f8kningen v\u00e6rt stor, og dataspill har blitt den st\u00f8rste egenorganiserte fritidsaktiviteten til barn og unge i Norge i dag. UKM har en nasjonal satsing p\u00e5 datakultur i samarbeid med flere akt\u00f8rer, og de har etablert et nasjonalt kompetanse- og ressurssenter for datakultur, KRED Norge. Det finnes etter hvert flere regionale ressurssenter, blant annet i K\u00e5fjord, KRED Nord. Disse sentrene sitter p\u00e5 mye 4 kompetanse om datakultur, barn og unge. Gjennom TVIBIT er Troms\u00f8 kommune godt rustet til \u00e5 f\u00f8lge denne utviklingen, og en kulturplan b\u00f8r belyse denne aktuelle tematikken. Tema: Samisk og kvensk Dette omr\u00e5det nevnes flere steder i h\u00f8ringsversjonen av planprogrammet, som et tema blant mange. Med bakgrunn i rapporten fra Sannhets- og forsoningskommisjonen, vil vi utfordre Troms\u00f8 kommune enda mer p\u00e5 det samiske og kvenske i kulturplanen. Folkehelse oppgis til \u00e5 v\u00e6re et sektorovergripende tema som skal behandles bredt, og fylkeskommunen oppfordrer Troms\u00f8 kommune til \u00e5 l\u00f8fte samisk og kvensk som et naturlig sektorovergripende tema i kommende kulturplan; Folkehelse vil v\u00e6re et gjennomg\u00e5ende tema der det legges opp til en bred dr\u00f8ftings- og medvirkningsprosess som skal lede fram til endelige prioriteringer, struktur og temainndelinger. I rapporten til Sannhets- og forsoningskommisjonen kan vi lese f\u00f8lgende p\u00e5 side 25: Statlige myndigheter og ulike samfunnsakt\u00f8rer som er omfattet av kommisjonens granskning av fornorskingspolitikk og fornorsking, b\u00f8r kjenne et selvstendig ansvar for \u00e5 ta et oppgj\u00f8r med egen historie og praksis slik at forsoning kan skje. Offentlige institusjoner i alle samfunnssektorer og p\u00e5 alle forvaltningsniv\u00e5er b\u00f8r vurdere hvordan de kan bidra til forsoning i lys av funnene i denne rapporten. Det samme gjelder sivilsamfunnets ulike akt\u00f8rer innen frivillighet, kunst og kultur, ideell sektor, religion og livssyn. Det er kommisjonens vurdering at disse akt\u00f8rene, hver for seg og samlet, har potensial til \u00e5 bidra til forsoning. P\u00e5 et overordnet niv\u00e5 foresl\u00e5r kommisjonen en tiln\u00e6rming basert p\u00e5 noen sentrale omr\u00e5der for \u00e5 videref\u00f8re forsoningsprosesser: kunnskapsheving, styrking av samiske spr\u00e5k og kvensk, samt spr\u00e5kkompetanse, styrking av kultur og kulturkompetanse, konfliktl\u00f8sning og implementering av regelverk. M\u00e5let for kommisjonens forslag til tiltak er \u00e5 legge til rette for kunnskapsmessige, holdningsmessige, handlingsmessige og emosjonelle endringer som kommer samers, kveners og skogfinners \u00f8nsker og behov i m\u00f8te. Det er kommisjonens \u00f8nske og h\u00e5p at de tiltakene som foresl\u00e5s, kan f\u00f8re til slike endringer og et mer forsonet samfunn. Tema: frivillighet, frivillig kultursektor og profesjonelle feltet Planprogrammets innholdsoversikt i del 2.3 har et naturlig skille mellom \u00abfrivillighet\u00bb og \u00abdet frivillige kulturlivet\u00bb. Det er ikke utdypet n\u00e6rmere relevansen for temaet \u00abfrivillighet\u00bb i en kommende kulturplan, som ikke dekkes inn under temaet \u00abdet frivillige kulturlivet\u00bb. Frivillig kultursektor er av vesentlig betydning i et lokalsamfunn, og er en viktig del av det profesjonelle kunst- og kulturfeltet. Behovet for en todeling av det profesjonelle kulturlivet utdypes ikke, institusjonene og \u00abdet profesjonelle kulturlivet\u00bb ser ut til \u00e5 behandles hver for seg. B\u00e5de institusjoner, enkeltorganisasjoner, enkeltkunstnere, ensembler, scener, kunstnerfellesskap, osv., er viktige elementer i det samlede profesjonelle feltet, og m\u00e5 ses i en sammenheng. Troms\u00f8 kommune er vertskommune for landsdelens st\u00f8rste kunstnermilj\u00f8 og verdens nordligste akademi, Kunstakademiet i Troms\u00f8. Stadig flere unge kunstnere bosetter seg i kommunen etter avsluttet utdanning ved UiT og andre utdanningssteder i Norge og utlandet. Bak ethvert kunstverk i offentlige bygg, gallerier og festivaler, st\u00e5r kunstnere som gj\u00f8r ideene sine til virkelighet p\u00e5 kunstnernes fysiske arbeidsplass \u2013 atelierene og verkstedene. Tilgang p\u00e5 atelierer med rimelig husleie og verksteder med felles produksjonsutstyr er en forutsetning for kunstproduksjon. I Troms\u00f8 er det et stort behov for flere arbeidsplasser med subsidiert husleie for kunstnere. Derfor er det viktig \u00e5 sikre kunstmilj\u00f8ets medvirkning i prosesser som handler om tilrettelegging for kunstproduksjon og kunstformidling i kommunen. 9. juni i \u00e5r la regjeringen 5 frem Meld. St. 22 (2022-2023) Kunstnerk\u00e5r, som et tillegg til planprogrammets del 1.2 Overordnede planer og f\u00f8ringer. Tema: Festivaler/kulturn\u00e6ringer og del 2.1.3 St\u00f8tten\u00e6ringer for kulturfeltet Det er positivt at Troms\u00f8 kommune \u00f8nsker et eget fokus p\u00e5 st\u00f8tten\u00e6ringene for kulturfeltet (kap 2.1.3). i en kommende kulturplan. Dette er en s\u00e5rbar bransje i nord. B\u00e5de rekruttering, avstander og kompetansemangel er utfordringer vi kjenner til. Pandemien ga kompetanseflukt til andre n\u00e6ringer, fordi de ansatte trengte sikker inntekt. Bransjen m\u00e5 bygges opp igjen som en del av en n\u00f8dvendig kulturell infrastruktur. Troms\u00f8 er et viktig nav for hele Troms, ogs\u00e5 Finnmark, som en base for n\u00e6ringer som leverer spesialiserte tjenester til kulturfeltet. Som planprogrammet peker p\u00e5 er dette st\u00f8tten\u00e6ringer til kulturfeltet og i randsonen til form\u00e5let som er skissert for kulturplanen. Det er imidlertid et viktig element i kulturlivets n\u00e6ringskjede, ogs\u00e5 i de kreative n\u00e6ringene, som et naturlig overordnet tema. Veksten i de kreative n\u00e6ringene fortsetter \u00e5 vokse, og favner b\u00e5de festivaler, h\u00e5ndverkere, en rekke enkeltmannsforetak innen produksjon, ut\u00f8velse og formidling, og ikke minst andre arrangementer og eventer. Troms\u00f8 er en hub for arrangementskompetanse i nord, og har gode rekrutteringsmekanismer og skolering av unge mennesker inn i arrangementsbransjen fra mange ulike hold. Troms og Finnmark fylkeskommune savner en mer helhetlig tiln\u00e6rming til kreative n\u00e6ringer, som tar inn i seg st\u00f8tten\u00e6ringene, s\u00e5 vel som det brede arrang\u00f8rfeltet som krysser b\u00e5de over til b\u00e5de reiseliv og de store idrettsarrangementene. Tema: Kulturmilj\u00f8 og kulturminner Det er viktig med et mangfold av tilbud for \u00e5 treffe forskjellig grupper og interesser i befolkningen. Kulturmilj\u00f8 og kulturminner er listet opp under relevante tema for planen, noe vi finner positivt. Men i planprogrammet b\u00f8r det gj\u00f8res en utdyping av dette, der det ogs\u00e5 framg\u00e5r hva kommunen vil legge vekt p\u00e5 n\u00e5r det gjelder temaet. Kulturmilj\u00f8 og kulturminner som tema er et stort omr\u00e5de, og det b\u00f8r gj\u00f8res noen avgrensinger, gjerne koblet opp mot planens form\u00e5l. En vinkling kan v\u00e6re tilrettelegging av kulturmilj\u00f8er for bes\u00f8k og opplevelser, med aktiviteter for l\u00e6ring og opplevelser. I kulturloven heter det i \u00a72 b at man i kulturvirksomhet ogs\u00e5 inkluderer \u201c\u00e5 verna om, fremja innsikt i og videref\u00f8ra kulturarv\u201d. Fylkeskommunen vil anbefale kommunen \u00e5 satse p\u00e5 ivaretakelse og utvikling av kulturarvfeltet som en ressurs for kulturutvikling. Kulturminnene og kulturlandskapet kan benyttes som omgivelser i kulturaktiviteter, i tillegg til formidling. Kulturhistoriske bygninger kan fungere som m\u00f8teplasser, sentralt og i distriktene, og bidra til fellesskap, identitetsbygging og levende lokalsamfunn. Dette er tema som ogs\u00e5 er trukket fram i kommuneplanens samfunnsdel. Fylkeskommunen oppfordrer kommunen til \u00e5 satse p\u00e5 en styrking av museene, arkivinstitusjoner og frivillige organisasjoner. Museene er viktige arenaer for l\u00e6ring og opplevelse. Her skjer formidling av lokal historie og kultur, tradisjonsh\u00e5ndverk, samisk og minoriteters kultur. Museene legger til rette for skapende aktiviteter, identitetsbygging og fellesskap, og har egne satsinger rettet mot barn og unge. Troms\u00f8 kommune har tidligere utarbeidet utkast til kommunedelplan for kulturmilj\u00f8, men denne er ikke vedtatt enda. Planprogrammet for kulturplanen sier ikke noe om status for kulturmilj\u00f8planen. Kulturplanen og kulturmilj\u00f8planen b\u00f8r ses i sammenheng da de ber\u00f8rer samme fagfelt. Dersom kulturmilj\u00f8planen ikke vedtas f\u00f8r kulturplanen, b\u00f8r det framg\u00e5 av kulturplanen hvilket fokus kommunen \u00f8nsker n\u00e5r det gjelder kulturminner og kulturmilj\u00f8. 6 Tema: Bibliotek Fylkeskommunen savner temaet Biblioteket i planprogrammet, og mener at retning og satsinger for bibliotekets samfunnsoppdrag m\u00e5 bli mer synlig her. Folkebibliotektjenesten er den st\u00f8rste enkeltoppgaven p\u00e5 kulturfeltet som er forankret i en s\u00e6rlov. Loven legger klare f\u00f8ringer for bibliotekets samfunnsoppdrag, og m\u00e5 v\u00e6re styringsverkt\u00f8y for kommunedelplanen for kultur p\u00e5 lik linje med kulturloven. Lovens form\u00e5lsparagraf sier at \u00abFolkebibliotekene skal ha til oppgave \u00e5 fremme opplysning, utdanning og annen kulturell virksomhet, gjennom aktiv formidling og ved \u00e5 stille b\u00f8ker og andre medier gratis til disposisjon for alle som bor i landet. Folkebibliotekene skal v\u00e6re en uavhengig m\u00f8teplass og arena for offentlig samtale og debatt. Det enkelte bibliotek skal i sine tilbud til barn og voksne legge vekt p\u00e5 kvalitet, allsidighet og aktualitet.\u00bb. Biblioteket har et generelt oppdrag om utdanning, opplysning og kunnskapsformidling og er viktig i det lesefremmende arbeidet i kommunen. Det stilles store forventninger til bibliotekets demokratirolle, b\u00e5de som uavhengig arene for debatt, og som kunnskaps- og kulturformidler med hele befolkninga som m\u00e5lgruppe uavhengig av sosiale, \u00f8konomiske, aldersmessige og kulturelle skiller. Biblioteket legger til rette for inkludering og deltakelse i lokalsamfunnet. Biblioteket har betydning for n\u00e6rmilj\u00f8et som m\u00f8teplass og bidrar til stedsutvikling. Troms\u00f8 bibliotek og byarkiv bidrar til sosial b\u00e6rekraft og folkehelse og har en viktig sosial funksjon som lokalt m\u00f8tested i bydelene og kan bidra til bydelsutvikling. Folkebibliotekets samfunnsoppdrag er bredt og sprenger rammene for kulturfeltet p\u00e5 mange omr\u00e5der. Ut fra bibliotekets brede samfunnsoppdrag er det \u00e5 forvente at Troms\u00f8 kommune vurderer behovet for \u00e5 utarbeide en egen plan for bibliotektjenesten. I andre st\u00f8rre byer, som Oslo, Bergen, Trondheim og Kristiansand, har man de siste \u00e5rene sett behovet og utarbeidet egne planer for bibliotektjenesten i kommunen. Bibliotekets oppdrag og utadrettede virksomhet inneb\u00e6rer l\u00f8pende samhandling med mange andre parter som skole og barnehage, med offentlige akt\u00f8rer innenfor og utenfor kulturfeltet, med forfattere, n\u00e6ringsliv, organisasjoner og frivillige og med bydelsakt\u00f8rer. Dette er parter som m\u00e5 involveres i en planprosess. I en egen plan for biblioteket vil man kunne gjennomf\u00f8re en mer omfattende prosess med n\u00f8dvendige parter b\u00e5de i og utenfor kulturfeltet og utenfor kommunen, og f\u00e5 anledning til \u00e5 utdype muligheter og utfordringer og tydeliggj\u00f8re retning for Troms\u00f8 bibliotek og byarkiv i st\u00f8rre grad enn det blir rom for innenfor en kommunedelplan for kultur. Hvis det likevel ikke blir laget en egen bibliotekplan: Under punktet 2.3 Innhold som lister opp alle relevante temaer mangler punkt om kunnskapsformidling som er ett av bibliotekets viktigste samfunnsoppdrag. Der mangler ogs\u00e5 temaene m\u00f8teplass og demokratiutvikling. Uavhengig av planform; biblioteket vil uansett bidra til \u00e5 oppn\u00e5 m\u00e5let om at alle f\u00e5r tilgang til \u00e5 oppleve og skape kunst og kultur. Biblioteket er til stede fra barnehage til pensjonistalder med tilpasset litteratur- og kulturformidling og med \u00e5 legge til rette for samtaler om og opplevelser av kunst og kultur. Biblioteket har et enormt potensial som kreativ arena for alle, kan utvikles i bydelene og finnes i hele kommunen ved bokbusstjenester. Troms\u00f8 bibliotek og byarkiv utgj\u00f8r en vesentlig del av seksjon for kultur i Troms\u00f8 kommune. Vi antar at det er en forgl\u00f8mmelse at bibliotekledelsen ikke er representert i planorganisasjonen slik den er skissert i h\u00f8ringsutkastet. For at planen skal bli et nyttig styringsverkt\u00f8y for bibliotektjenesten i perioden er det uansett n\u00f8dvendig med en brei prosess der mange parter b\u00e5de innenfor og utenfor kulturfeltet involveres. Det er vanskelig \u00e5 gjennomf\u00f8re en slik prosess innenfor foresl\u00e5tt tidsplan. Innspill til del 2.4 Avgrensninger Det presiseres i denne delen at det er under utarbeidelse en egen kommunedelplan for idrett og fritid. Troms og Finnmark fylkeskommune vil bemerke viktigheten av \u00e5 se kommunens ulike 7 planer i sammenheng, som ogs\u00e5 tydeliggj\u00f8res i den enkelte kommunedelplan. Det vises f.eks, til ovenfornevnte punkt om idrettsarrangement, som i stor grad ogs\u00e5 handler om kreativ n\u00e6ring og arrangementskompetanse, i tillegg til idrett, og som krysser kulturplanens temaomr\u00e5der. Temaet kreativ n\u00e6ring er naturlig \u00e5 ses i sammenheng med kommunenes planer og strategier for n\u00e6ring og innovasjon. Fylkeskommunen \u00f8nsker lykke til med planarbeidet, vi ser frem til \u00e5 f\u00f8lge planprosessen. Med hilsen Anne \u00d8vrejorde R\u00f8dven Synn\u00f8ve Lode Avdelingsleder Spesialr\u00e5dgiver Dokumentet er elektronisk godkjent og har ingen signatur 8 "
}