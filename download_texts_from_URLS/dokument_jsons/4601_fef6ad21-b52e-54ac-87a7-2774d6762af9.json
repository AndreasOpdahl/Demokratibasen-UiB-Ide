{
  "dokument_id": "fef6ad21-b52e-54ac-87a7-2774d6762af9",
  "doc_type": "case_attachment",
  "kommune": 4601,
  "tittel": "Innspill til ny gj\u00f8dselbrukforskrift fra Bergen Vann",
  "url": "https://bergen.kommune.no/politikere-utvalg/api/fil/bk360/10512322/Innspill-til-ny-gjodselbrukforskrift-fra-Bergen-Vann",
  "tekst": " Bergen Vann Til Intern korrespondanse N\u00e6ringsseksjonen (Arbeidssted) v/Gisle V\u00e5r referanse: 2024/86997-1 Nondal Saksbehandler: Kristine Skagestad Akervold Dato: 28. mai 2024 Fra Bergen Vann Innspill til ny gj\u00f8dselbrukforskrift fra Bergen Vann Bergen kommune produserer i dag ca. 12.000 tonn biorest som er et restprodukt fra rensing av avl\u00f8psvann med etterf\u00f8lgende slambehandling (biogassproduksjon). Dette er en kontinuerlig prosess. Bergen kommune har ikke mellomlager for denne bioresten og er derfor avhengig av ekstern leverand\u00f8r for mottak og videre h\u00e5ndtering. I dag blir ca 50 % fraktet med tog til \u00d8stlandet for bruk som gj\u00f8dselprodukt p\u00e5 kornareal og 50 % blir brukt til jordproduksjon/jordforbedringsmiddel p\u00e5 Vestlandet. Dagens l\u00f8sning har en betydelig kostnad, men for Bergen kommune er det n\u00f8dvendig \u00e5 ha avtaler om mottak som sikrer kontinuerlig avsetning av bioresten. Samtidig er det for Bergen Vann en uttalt m\u00e5lsetning \u00e5 gjenvinne mest mulig av ressursene i avl\u00f8psslammet, og med s\u00e6rlig fokus p\u00e5 fosfor. For landbruket p\u00e5 \u00d8stlandet er det i tillegg sentralt at bioresten gir en god jordstruktur som hindrer erosjon og gode vilk\u00e5r for plantevekst. Det er ogs\u00e5 fokus p\u00e5 \u00e5 redusere klimagassavtrykket mest mulig. Vi er kjent med at v\u00e5r leverand\u00f8r ikke har sentrale mellomlagringsareal for v\u00e5r biorest og er avhengig av \u00e5 f\u00e5 mellomlagret dette lokalt hos b\u00f8nder f\u00f8r bruk. I utkast til ny gj\u00f8dselbrukforskrift, settes det i \u00a7 8 siste ledd krav om at lagring p\u00e5 bruksstedet av gj\u00f8dselvarer mottatt utenfra, og som er klar til bruk, bare kan skje i et gitt tidsrom. Dette vil bety at blant annet biorest bare kan kj\u00f8res ut til mottakerne i vekstsesongen, iht \u00a7 14 vil dette si perioden 1. mars til 1. september som samsvarer med krav til spredeperiode. Bergen kommune vil da m\u00e5tte etablere et sentralt mellomlager tilsvarende 1-1,5 av \u00e5rsproduksjonen. Det det vil v\u00e6re sv\u00e6rt problematisk \u00e5 etablere et slikt mellomlager innenfor Bergen kommune, og det vil f\u00f8re til en betydelig \u00f8kning i transport, logistikk, klimagassutslipp og kostnader ved \u00e5 transportere all biorest til et ekstra lager utenfor kommunen. Med allerede store utfordringer med \u00e5 finne egnet areal til b\u00e5de renseanlegg og biogassanlegg, vil det trolig kreve mange \u00e5r \u00e5 finne egnede lagringsareal og f\u00e5 n\u00f8dvendige tillatelser for bruk. Vi er enige i at det er viktig at lagring kan skje der hvor grunnforholdene gir god infiltrasjon og i tilstrekkelig avstand fra vannforekomster slik at det ikke medf\u00f8rer forurensning, men vi mener at dette ogs\u00e5 kan ivaretas ved lokal lagring hos kunder i landbruket s\u00e5 lenge bioresten har et t\u00f8rrstoffinnhold p\u00e5 mer enn 25 %. Blir forslag til avvikling av lokal lagring hos kunder vedtatt, er det behov for lange overgangsordninger for \u00e5 finne nye l\u00f8sninger. N\u00e5r det gjelder de andre bestemmelsene i Gj\u00f8dselbrukforskriften, spesielt de som omhandler spredetidspunkt og tillatt spredningsmengde pr areal, s\u00e5 er vi blitt gjort kjent med at flere av de foresl\u00e5tte endringene vil redusere ettersp\u00f8rselen etter biorest fra avl\u00f8psslam som et gj\u00f8dselprodukt samtidig som at arealbehovet til spredning vil \u00f8ke. Dette tilsier at det kan bli sv\u00e6rt vanskelig \u00e5 innfri m\u00e5let om at biorest skal inng\u00e5 i den sirkul\u00e6re \u00f8konomien og gi et st\u00f8rst mulig gjenbruk og gjenvinning av ressurser. Vi fors\u00f8ker \u00e5 ha mest mulig lokal bruk av v\u00e5r biorest og derfor brukes i dag ca 50 % av Bergens biorest til produksjon av ulike jordforbedringsmidler. Det er viktig at nytt regelverk gir mulighet for bruk av disse r\u00e5stoffene til produksjon av anleggsjord og ulike jordprodukter. Kvalitetskravene m\u00e5 settes p\u00e5 sluttproduktet og det er viktig at det ikke legges uhensiktsmessige volumbegrensninger p\u00e5 biorest-andelen som ikke har en faglig begrunnelse. Dette for \u00e5 sikre gjenbruk av organisk avfall (slik som hagekompost eller behandlet avl\u00f8psslam/biorest) i stedet for \u00f8kt bruk av jomfruelig torv eller jord som myr og matjord. Bergen kommune er avhengig av \u00e5 ha leverand\u00f8rer i et marked som kan h\u00e5ndtere v\u00e5r biorest p\u00e5 en milj\u00f8riktig og b\u00e6rekraftig m\u00e5te. Faglige vurderinger og h\u00f8ringsuttalelser b\u00e5de fra Norsk Vann som v\u00e5r bransjeorganisasjon p\u00e5 dette feltet, samt fra ulike leverand\u00f8rer som i dag mottar v\u00e5r biorest, er med p\u00e5 \u00e5 belyse den utfordringen som vi st\u00e5r overfor som produsent av biorest fra avl\u00f8psslam sett i lys av utkast til b\u00e5de gj\u00f8dselbruk- og gj\u00f8dselvareforskriften. Vi vil derfor i stor grad st\u00f8tte oss til deres h\u00f8ringsuttalelser. Med hilsen Bergen Vann - Kristine Akervold - avdelingsleder Dokumentet er godkjent elektronisk. Kopi: BBU - Seksjon klima, milj\u00f8 og samfunn (Arbeidssted) - Rune Morten B\u00f8rslid "
}