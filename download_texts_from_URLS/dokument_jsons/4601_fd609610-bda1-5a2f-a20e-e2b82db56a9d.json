{
  "dokument_id": "fd609610-bda1-5a2f-a20e-e2b82db56a9d",
  "doc_type": "case_attachment",
  "kommune": 4601,
  "tittel": "Uttalelse fra Bymilj\u00f8etaten datert 17.07.2023",
  "url": "https://bergen.kommune.no/politikere-utvalg/api/fil/bk360/9136044/Uttalelse-fra-Bymiljoetaten-datert-17-07-2023",
  "tekst": " Bymilj\u00f8etaten Til Intern korrespondanse PBE Byggesak S\u00f8r (Arbeidssted) v/Eirik V\u00e5r referanse: 2023/20223-10 Haukanes Aasheim Saksbehandler: Ingvild Lande S\u00f8rensen Dato: 17. juli 2023 Fra Bymilj\u00f8etaten Intern korrespondanse natur. Uttalelse fra Bymilj\u00f8etaten Saken gjelder Bymilj\u00f8etaten viser til oversendelse fra Plan- og bygningsetaten 23.06.23 (BYGG- 2023/10938-8) vedr\u00f8rende s\u00f8knad om tillatelse til riving av fritidsbolig og oppf\u00f8ring av ny enebolig. Tiltaket krever dispensasjon fra kommuneplanenes arealdel 2018 med hensyn til \u00a7 3 for plankrav, \u00a7 6.2 for byggegrense mot vassdrag og \u00a7 31 for arealform\u00e5l innen LNF-omr\u00e5de. Grunnlag Planforutsetning: Eiendommen er ikke regulert. Kommuneplanens arealdel viser eiendommen som LNF, og deler av eiendommen inng\u00e5r i Aktsomhetsomr\u00e5de for steinsprang, jord- og flomskred og sn\u00f8skred. Andre overordnede registreringer: Dyngelandsvatnet er en del av Nesttunvassdraget, som er et prioritert vassdrag. Rett \u00f8st for eiendommen ligger det sv\u00e6rt viktige friluftsomr\u00e5det Myrdalsvannet (Kartlegging av friluftsomr\u00e5der i Bergen kommune i regi av Bymilj\u00f8etaten, 2016). Vurderinger Det s\u00f8kes om riving av fritidsbolig og oppf\u00f8ring av enebolig. Det f\u00f8lger av s\u00f8knaden at areal for eksisterende bebyggelse er 120m2, og areal for ny bebyggelse vil bli 190m2. Ny enebolig er plassert der dagens fritidsbolig st\u00e5r i dag, men vil ha et st\u00f8rre fotavtrykk og komme noe n\u00e6rmere vassdraget, hvor minste avstand til vassdraget vil bli 13,5m. Bymilj\u00f8etaten skal vurdere tiltakets konsekvenser for interesser knyttet til natur, biologisk mangfold, landskap og friluftsliv. Vi gj\u00f8r oppmerksom p\u00e5 at det i LNF-omr\u00e5der skal tas hensyn til landbruk, natur- og kulturmilj\u00f8, friluftsliv og landskap. Videre ligger tiltaket innenfor byggegrensen mot vassdrag. Hovedhensynet bak byggeforbudet langs vassdrag er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til vassdrag reduseres. Aktuelle eiendom er allerede bebygd og delvis opparbeidet. Eiendommen fremst\u00e5r derfor privatisert uavhengig av oms\u00f8kte tiltak. De tilgrensende bebygde eiendommene mot vest som ligger langs vannet er begge bebygd med eneboliger og vi vurderer derfor at en endring fra fritidsbolig til enebolig p\u00e5 aktuelle eiendom ikke medf\u00f8rer fare for \u00e5 endre omr\u00e5dets karakter. Av hensyn til naturmilj\u00f8et og landskapet er det noe uheldig at ny bebyggelse er plassert n\u00e6rmere vannet enn eksisterende fritidsbolig. Samtidig utgj\u00f8r tiltaksomr\u00e5det allerede bebygd areal og opparbeidet hageareal uten s\u00e6rlige verdier av biologisk mangfold. I situasjonskartet er det vist et st\u00f8rre uteoppholdsareal helt nede ved vannet. Vi bemerker at kantvegetasjonen langs vannet har et s\u00e6rlig vern etter vannressursloven \u00a7 11 og m\u00e5 bevares. Dette fordi kantvegetasjon har en viktig funksjon langs vassdrag som leveomr\u00e5der for planter og dyr, den skaper gode oppvekstsvilk\u00e5r for fisk, bidrar til \u00e5 sikre bredden mot utrasing og binder partikler og forurensing f\u00f8r det n\u00e5r vannet, bidrar til n\u00e6ringstilf\u00f8rsel fra planterester, samtidig som tr\u00e6r og busker skaper skjul og skygge. Bymilj\u00f8etatens anbefaling Tiltaket er i strid med bestemmelser i kommuneplanens arealdel, jf. \u00a7\u00a7 3, 6.2 og 31. For \u00e5 f\u00e5 dispensasjon er det krav om at hensynet bak bestemmelsen ikke blir vesentlig tilsidesatt og at fordelene med \u00e5 gi dispensasjon er klart st\u00f8rre enn ulempene etter en samlet vurdering, jf. pbl \u00a7 19-2. Plan- og bygningsetaten m\u00e5 ta stilling til om det her foreligger en overvekt av grunner som taler for at dispensasjon kan gis. Bymilj\u00f8etaten vil p\u00e5 bakgrunn av overst\u00e5ende vurdering ikke frar\u00e5 at det gis tillatelse til oms\u00f8kte tiltak. Vi bemerker at vegetasjonen langs vannet m\u00e5 bevares. Med hilsen Bymilj\u00f8etaten Ingvild Lande S\u00f8rensen - naturforvalter/saksbehandler "
}