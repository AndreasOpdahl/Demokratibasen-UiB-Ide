{
  "dokument_id": "d63d5ac0-a29f-5dcc-bbc3-4e013fe787a3",
  "doc_type": "case_attachment",
  "kommune": 5501,
  "tittel": "REGLEMENT FOR TROMS\u00d8 FORMANNSKAP",
  "url": "https://innsyn.tromso.kommune.no/application/getMoteDokument?dokid=2001576157",
  "tekst": "REGLEMENT FOR TROMS\u00d8 FORMANNSKAP 1. Valg og sammensetning Formannskapet skal ha 11 medlemmer som velges for fire \u00e5r, og blant kommunestyrets faste medlemmer. Kommunestyret velger selv formannskapets medlemmer, jfr. kommuneloven \u00a7 5-6. 4 av formannskapets medlemmer utgj\u00f8r den politiske delen av administrasjonsutvalget etter kommuneloven \u00a7 5-11. Administrasjonsutvalget skal i tillegg best\u00e5 av 3 tillitsvalgte. 2. Formannskapets oppgaver og myndighet Formannskapet har avgj\u00f8relsesmyndighet i alle saker s\u00e5 langt ikke annet f\u00f8lger av lov, eller at kommunestyret har bestemt at dette ligger til kommunestyret selv eller annet organ. Formannskapet treffer avgj\u00f8relse i saker etter kommunelov og s\u00e6rlover som er av prinsipiell betydning, s\u00e5 langt ikke annet f\u00f8lger av lov, eller at kommunestyret har bestemt at dette ligger til kommunestyret selv eller annet organ. Formannskapet har myndighet til \u00e5 treffe vedtak i hastesaker etter kommuneloven \u00a7 11-8. Formannskapet avgir innstilling til kommunestyret i alle saker vedr\u00f8rende budsjett og regnskap, herunder \u00e5rsbudsjett og saker om endringer i vedtatt budsjett, samt \u00f8konomiplan og endring i vedtatt plan jfr. kommuneloven \u00a7 14-3, tredje ledd. Dette gjelder ogs\u00e5 saker som kommer fra andre politiske utvalg, med mindre annet er fastsatt i lov, forskrift eller vedtak. Videre innstiller formannskapet til kommunestyret i f\u00f8lgende saker: \u2022 Skattevedtak \u2022 Valg av medlemmer til politiske r\u00e5d og utvalg. \u2022 Eiermelding \u2022 Valg av styremedlemmer i KF, jfr. kommuneloven \u00a7 9-5. \u2022 Kommuneplanen, herunder planstrategi og kommuneplanens samfunnsdel \u2022 Ekspropriasjon \u2022 Forskrift om gebyrer Formannskapet er sammen med hovedutvalgene kommunens h\u00f8ringsorgan i saker som forelegges kommunen til uttalelse fra andre forvaltningsniv\u00e5. Formannskapet avgir h\u00f8ringsuttalelser p\u00e5 omr\u00e5der som ikke h\u00f8rer under hovedutvalgenes ansvar. S\u00e6rlig prinsipielle forslag skal forelegges kommunestyret for vedtak. Formannskapet har videre rollen som folkevalgt eierutvalg. Formannskapet behandler og gir r\u00e5d i saker ang\u00e5ende eierstyring av selskaper og foretak hvor kommunen har eierinteresser. Formannskapet skal: \u2022 Iverksette og f\u00f8lge opp kommunens vedtatte eierskapsmelding overfor selskapene. \u2022 F\u00f8lge opp at kommunens eierskapsmelding oppdateres ved behov og at den rulleres i henhold til fastsatt plan. \u2022 Behandle og gi r\u00e5d i saker ang\u00e5ende eierstyring av selskap hvor kommunen har eierinteresser. \u2022 Legge grunnlaget for etablering av en eierstrategi for kommunens selskaper, i dialog med selskapene. \u2022 Behandle generalforsamlings/representantskapsdokumenter f\u00f8r generalforsamling/representantskap, og gi r\u00e5d til fullmektigen/representanten i eierorganet \u2022 Ha ansvar for utvikling av styringsdokumenter, som for eksempel eierskapsmelding og eierstrategier. Formannskapet har avgj\u00f8relsesmyndighet i eierskapssaker som gjelder sitt ansvarsomr\u00e5de, dog begrenset av de rammer og retningslinjer som er vedtatt eller vedtas av kommunestyret, reglement for delegering av myndighet i budsjettsaker eller av lov eller bestemmelser i henhold til lov. Formannskapet ivaretar kommunens interesser i internasjonale saker, herunder internasjonale samarbeidsprosjekt og vennskapsbyforbindelser. Formannskapet innstiller til kommunestyret ved tilsetting av kommunedirekt\u00f8r jfr. \u00a7 13-1. Formannskapet har myndighet til \u00e5 organisere kommunens tjenesteproduksjon og forvaltning i hensiktsmessige enheter. Vesentlige endringer i kommunens organisasjonsstruktur, og st\u00f8rre omorganiseringer, skal legges frem for kommunestyret. Tre av formannskapets medlemmer utgj\u00f8r et s\u00e6rskilt arbeidsgiverutvalg som skal ivareta kommunens arbeidsgiveransvar overfor kommunedirekt\u00f8ren. Medlemmene oppnevnes av formannskapet selv, og skal best\u00e5 av ordf\u00f8rer, varaordf\u00f8rer og et \u00f8vrig medlem fra formannskapet. Ved formelle beslutninger om kommunedirekt\u00f8rens l\u00f8nns \u2013 og arbeidsvilk\u00e5r, skal utvalget utarbeide innstilling til formannskapet, som vedtar. Arbeidsgiverutvalget skal forelegges saker vedr\u00f8rende reglementet for folkevalgtes godtgj\u00f8rings- og arbeidsvilk\u00e5r, dersom det er tvil om tolkningen av dette. For \u00f8vrig gjelder delegasjonsreglement og reglement for arbeidsgiverutvalget for Troms\u00f8 kommune. 3. Forberedelse av saker til formannskapet Kommunedirekt\u00f8ren skal s\u00f8rge for at alle saker som legges fram for formannskapet er forberedt p\u00e5 forsvarlig m\u00e5te og i samsvar med de regler som lov, reglementer og vedtak fastsetter. Kommunedirekt\u00f8ren skal samtidig komme med tilr\u00e5dning i saken. Tilr\u00e5dninga skal gj\u00f8re rede for det saken gjelder, og gi forslag til vedtak jfr. kommuneloven \u00a7 13-1, tredje ledd og fjerde ledd. Kommunedirekt\u00f8ren skal p\u00e5se at saker som legges fram for folkevalgte organer, er forsvarlig utredet. Utredningen skal gi et faktisk og rettslig grunnlag for \u00e5 treffe vedtak. Kommunedirekt\u00f8rens forslag til vedtak og saksfremstilling skal f\u00f8lge saken frem til endelig vedtak. Ordf\u00f8reren setter opp saksliste og s\u00f8rger for innkalling til formannskapets m\u00f8ter. For \u00f8vrig gjelder det generelle reglementet for saksbehandling i folkevalgte organer i Troms\u00f8 kommune. 4. H\u00f8ringer m.v: Et hovedutvalg kan gjennomf\u00f8re en eller flere h\u00f8ringer som ledd i sitt arbeide for \u00e5 f\u00e5 belyst et saksomr\u00e5de som h\u00f8rer inn under utvalgets forvaltning. F\u00f8lgende f\u00f8ringer gjelder for avholdelse av h\u00f8ringer: \u2022 Leder av utvalget eller minst 1/3 av utvalgets faste medlemmer kan krever at det skal kalles inn til h\u00f8ring. \u2022 Utvalget st\u00e5r for arrangementet og bestemmer tema, plan for avviklingen av m\u00f8te og hvordan m\u00f8tet skal bekjentgj\u00f8res. \u2022 Leder eller den leder utpeker inviterer til h\u00f8ringen, herunder beslutter hvilke personer, foreninger, organisasjoner mv. som skal inviteres og hvem som skal ha talerett. Utvalget bestemmer selv hvordan h\u00f8ringen skal avvikles, herunder om det skal v\u00e6re innlegg fra navngitte personer, hvem som har rett til \u00e5 stille sp\u00f8rsm\u00e5l og om ordet skal gis fritt. \u2022 Innkalling av administrasjonen til h\u00f8ringen skjer via kommunedirekt\u00f8ren. \u2022 H\u00f8ringen ledes av utvalgets leder, eller den han/hun utpeker. M\u00f8teleder avgj\u00f8r taletid for innlegg og hvem som kan stille sp\u00f8rsm\u00e5l/tale. \u2022 Det skal ikke voteres eller treffes konklusjoner. Utvalget avgj\u00f8r i ordin\u00e6rt utvalgsm\u00f8te hvordan oppf\u00f8lgingen av h\u00f8ringen skal v\u00e6re. \u2022 Det skal utarbeides referat fra h\u00f8ringen som skal omhandle h\u00f8ringens tema, hvem som var tilstede fra komiteen og innkalte/inviterte, og hvem som uttalte seg/svarte p\u00e5 sp\u00f8rsm\u00e5l. \u2022 Politisk sekretariat skal tilrettelegge for det praktiske rundt h\u00f8ringen og f\u00f8re referat. N\u00e5r utvalgene skal p\u00e5 befaring skal dettet tilrettelegges av administrasjonen p\u00e5 foresp\u00f8rsel fra utvalgsleder. 5. Ikrafttredelse Dette reglementet trer i kraft 14.02.2024. Reglementet kan endres av kommunestyret selv. "
}