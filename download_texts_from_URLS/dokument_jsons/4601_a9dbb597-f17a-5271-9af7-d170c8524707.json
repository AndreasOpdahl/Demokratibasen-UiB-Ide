{
  "dokument_id": "a9dbb597-f17a-5271-9af7-d170c8524707",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn ",
  "url": "https://bergen.kommune.no/politikere-utvalg/api/fil/bk360/10015403/Svar-pa-representantforslag-fra-Joel-Ystebo-KrF-og-Per-Erik-Gaskjenn-KrF-om-innforing-av-aktivitetskort-for-alle-byens-barn-",
  "tekst": " Byr\u00e5dsavdeling for n\u00e6ring, kultur og idrett Til Intern korrespondanse Bystyrets kontor V\u00e5r referanse: 2023/272344-8 Saksbehandler: Gerd Nilsen Fra Dato: 20. mars 2024 Byr\u00e5d for n\u00e6ring, kultur og idrett Svar p\u00e5 representantforslag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn Forretningsutvalget har i m\u00f8te 05.12.2023 i sak 47/23 fattet f\u00f8lgende vedtak: 1. Representantforslag fra Joel Ysteb\u00f8 (KrF) og Per-Erik G\u00e5skjenn (KrF) om innf\u00f8ring av aktivitetskort for alle byens barn oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8tet den 08.05.24. 3. Utvalg for finans, kultur og n\u00e6ring avgir innstilling i saken. Representantene Joel Ysteb\u00f8 (KrF) og Per-Erik G\u00e5skjenn (KrF) har fremmet f\u00f8lgende representantforslag: 110 700 barn lever i en familie med vedvarende lavinntekt if\u00f8lge SSBs tall fra 2021. Familiefattigdom er et tiltakende problem i Norge og inflasjon, str\u00f8mpriser og matvarepriser har forsterket en allerede krevende situasjon for mange av byens familier. Aktivitetskortet har siden 2014 v\u00e6rt et av de grep Bergen kommune har gjort for \u00e5 styrke hjelpen for familier i vedvarende lavinntekt. Intensjonen med kortet er at barn og unge som av \u00f8konomiske \u00e5rsaker ikke bruker byens aktivitetstilbud, lettere skal f\u00e5 tilgang p\u00e5 dette. Kortet gir kortholder gratis tilgang til tilbud fra leverand\u00f8rer i hele Bergen, innen en rekke ulike sjangre. Kortet har v\u00e6rt b\u00e5de popul\u00e6rt og viktig for kortholderne og deres familier. Aktivitetskortet har frem til n\u00e5 v\u00e6rt forbeholdt barn og unge fra familier som oppfyller kriteriene som for vedvarende lavinntekt. Med \u00f8kningen i str\u00f8mpriser, matpriser og inflasjonen vet vi likevel at stadig flere familier som tidligere har hatt en h\u00e5ndterbar \u00f8konomisk situasjon, i st\u00f8rre grad kjenner at pengene ikke strekker til. Da er det hjerteskj\u00e6rende \u00e5 h\u00f8re historier om barn og unge som p\u00e5 bakgrunn av dette ikke f\u00e5r delta p\u00e5 de mange gode kultur- og fritidstilbudene Bergen kan by p\u00e5. Flere av partiene representert i bystyret har uttrykt en positiv holdning til en utvidelse av aktivitetskortet til \u00e5 ogs\u00e5 gjelde alle barn og unge under 18 \u00e5r, uavhengig av ressursmessig bakgrunn. Da oppn\u00e5r man \u00e5 treffe de barn og unge som vokser opp i familier som n\u00e5 opplever i st\u00f8rre grad enn tidligere, at pengene ikke strekker til. I tillegg vil det \u00e5 gj\u00f8re aktivitetskortet universelt fjerne noe av stigma forbundet med bruken av kortet. Forslag til vedtak: Bystyret ber byr\u00e5det utvide ordningen med aktivitetskort til \u00e5 gjelde alle byens barn og unge under 18 \u00e5r. Byr\u00e5dets vurdering av representantforslaget: Aktivitetskortet i Bergen er et kort som deles ut til fattigdomsutsatte barn og unge under 18 \u00e5r. Med aktivitetskortet kan barn og unge kostnadsfritt delta p\u00e5 en rekke publikumsaktiviteter og fritidsaktiviteter innen kultur og idrett. Ansatte i barnevernstjenesten, barne- og familietjenesten, NAV og Introduksjonssenteret for flyktninger deler ut kortet til barn og unge. Budsjettet for 2024 er kr 9,4 mill. inkludert BUFDIR-midler p\u00e5 kr 0,5 mill. To ansatte i til sammen 180% stilling administrerer aktivitetskortet og f\u00f8lger opp alle akt\u00f8rer fra frivilligheten som er en del av ordningen. Det er ogs\u00e5 en 40 % stilling som g\u00e5r til markedsf\u00f8ring av ordningen fra 2024. Snittkostnaden per kort var i 2023 kr 939 for deltakelse i aktiviteter (kr 8 mill. / 8521 kort). I tillegg kom utgiftene til drift og administrasjon. If\u00f8lge Kommunefakta - SSB bor det ca. 60 000 barn i alderen 0-18 \u00e5r i Bergen. Det er vanskelig \u00e5 forutsi kostnaden per kort dersom det gis til alle i denne aldersgruppen, da det vil avhenge av bruksm\u00f8nsteret til den utvidete gruppen. Det b\u00f8r tas h\u00f8yde for pris\u00f8kning og noe utvidet bruk av kortet. I tabellen under legges det til grunn en snittkostnad p\u00e5 kr 1 200 per kort for deltakelse i aktiviteter. Det m\u00e5 ogs\u00e5 p\u00e5regnes behov for to nye \u00e5rsverk for \u00e5 administrere ordningen. Kostnad for 100% stilling beregnes til kr 1 mill. I tillegg vil den digitale l\u00f8sningen trenge ytterligere utvikling. Samlet kostnad for at aktivitetskortet innf\u00f8res som et tilbud til alle byens barn og unge vil kunne v\u00e6re: Personalressurser 420 % kr 4,2 mill. Utvikle kapasitet i app kr 0,6 mill. 60 000 barn og unge Kostnad alle barn og unge kr 72,0 mill. * kr 1 200 SUM kr 76,8 mill. Byr\u00e5dets konklusjon: Byr\u00e5det er enig med representanten i at det er viktig med offentlige tiltak for \u00e5 sikre at alle barn og unge, uavhengig av \u00f8konomisk situasjon, skal f\u00e5 v\u00e6re deltakende p\u00e5 de mange kultur- og fritidstilbudene i Bergen. Det motvirker utenforskap, er viktig for barn og unges utvikling, sosiale liv og folkehelse. Aktivitetskortet er et av virkemidlene som per dags dato sikrer at en andel av barn og unge som vokser opp i lavinntektsfamilier f\u00e5r v\u00e6re aktivt deltakende. P\u00e5 denne bakgrunn prioriterte byr\u00e5det i sitt f\u00f8rste budsjett \u00e5 \u00f8ke finansieringen av aktivitetskortet med 5 mill. kroner i faste driftsmidler. Samtidig m\u00e5 det tas en vurdering av kostnad sett opp mot virkning. Om alle barn og unge under 18 \u00e5r skal ha tilbudet, vil det f\u00f8re til en merutgift p\u00e5 om lag kr 67 mill. Aktivitetskortet ville mange hatt nytte av, og det kunne \u00f8kt deltakelsen blant alle innenfor m\u00e5lgruppen, kanskje spesielt til enkelte av aktivitetene som tilbys gjennom kortet. Flere familier kan oppleve behov for det \u00f8konomiske tilskuddet til deltakelse, men det m\u00e5 antas at det samtidig er vel s\u00e5 mange familier som ikke har et rent \u00f8konomisk behov for gratis deltakelse som kortet ville utl\u00f8se. Dermed vil en stor andel av midlene ikke virke sosialt utjevnende. Fra brukerne meldes det at det sjeldent oppfattes som stigmatiserende \u00e5 bruke aktivitetskortet. Det \u00f8kte antallet aktivitetskort er en del av l\u00f8sningen for \u00e5 ta vekk stigmaet, men ogs\u00e5 det at det g\u00e5r an \u00e5 ta med en venn p\u00e5 aktivitetene kortet gir tilgang til. Fra 2024 er kortet digitalt, og i det ligger en enda st\u00f8rre mulighet for \u00e5 tilpasse og utvikle ordningen for m\u00e5lgruppen. Christine B. Meyer \u2013 Byr\u00e5dsleder Reidar Digranes - Byr\u00e5d for n\u00e6ring, kultur og idrett Dokumentet er godkjent elektronisk. "
}