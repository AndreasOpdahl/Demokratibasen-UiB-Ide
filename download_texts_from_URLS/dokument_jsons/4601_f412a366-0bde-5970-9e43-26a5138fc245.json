{
  "dokument_id": "f412a366-0bde-5970-9e43-26a5138fc245",
  "doc_type": "case_presentation",
  "kommune": 4601,
  "tittel": "Interpellasjon nr. 12 fra Marte Stadheim Teigen (R) og Ann Kristin Ramstr\u00f8m (SV) om solidaritet med kvinner i Gaza. Bergen bystyre 06.03.2024",
  "url": "https://bergen.kommune.no/politikere-utvalg/api/fil/bk360/9929925/Framstilling-Interpellasjon-nr-12-fra-Marte-Stadheim-Teigen-R-og-Ann-Kristin-Ramstrom-SV-om-solidaritet-med-kvinner-i-Gaza-Bergen-bystyre-06-03-2024",
  "tekst": " Bystyrets kontor Til Intern korrespondanse Byr\u00e5dsleders avdeling, stab V\u00e5r referanse: 2024/16475-2 Saksbehandler: Anette Hatlemark Drabl\u00f8s Fra Dato: 26. februar 2024 Bystyrets kontor Interpellasjon nr. 12 fra Marte Stadheim Teigen (R) og Ann Kristin Ramstr\u00f8m (SV) om solidaritet med kvinner i Gaza. Bergen bystyre 06.03.2024 \u00c5 leve i en krigssone er en ekstrem situasjon for alle uavhengig av kj\u00f8nn. Per januar 2024 har mer enn 24 000 palestinere blitt drept p\u00e5 Gazastripen, der 70 % av de sivile ofrene er kvinner og barn siden konflikten begynte i oktober. FN ansl\u00e5r at to m\u00f8dre blir drept hver time i Gaza. Blant de 2 millioner menneskene som har blitt drevet bort fra sine hjem, er halvparten av dem er jenter eller kvinner. Strukturell kj\u00f8nnsdiskriminering forverres i humanit\u00e6re kriser, og i samfunn der kvinner tradisjonelt sett er under beskyttelse av menn er kvinner spesielt s\u00e5rbare. De som er fordrevet fra hjemmene sine lever i overfylte leire under uverdige forhold. For jenter og kvinner er boforholdene i seg selv direkte farlige. Spenningen innad i familier og samfunnet generelt \u00f8ker under den katastrofale humanit\u00e6re krisen. FN ansl\u00e5r at omtrent 668 000 kvinner n\u00e5 lever under \u00f8kt risiko for kj\u00f8nnsbasert og seksualisert vold, og antallet er stigende. Mangel p\u00e5 tilgang til bind, tamponger, rent vann og toalettpapir er en presserende bekymring for kvinner. Denne mangelen ikke bare \u00f8ker risikoen for infeksjoner, men legger ogs\u00e5 en betydelig psykisk belastning p\u00e5 kvinner, spesielt n\u00e5r de ikke har tilgang til trygge og private toaletter og sanit\u00e6rprodukter. I Gaza er det 50 000 kvinner gravide, det er omtrent 180 f\u00f8dsler hver dag, Dessverre f\u00e5r de ikke tilstrekkelig helsehjelp f\u00f8r, under og etter f\u00f8dselen. Krigen gir \u00f8kt risiko for spontanaborter, d\u00f8df\u00f8dsler, for tidlige f\u00f8dsler, emosjonelle traumer og d\u00f8dsfall. Rapporter fra leger indikerer til og med at noen keisersnitt blir utf\u00f8rt uten bed\u00f8velse. Dessverre mister noen m\u00f8dre de nyf\u00f8dte barna sine kort tid etter f\u00f8dselen p\u00e5 grunn av mangel p\u00e5 str\u00f8m til inkubatorer p\u00e5 sykehusene. I Gaza er n\u00e5 fire av fem rammet av hungersn\u00f8d. Ofte m\u00e5 kvinner utsette sitt eget m\u00e5ltid for \u00e5 sikre at sine barn f\u00e5r nok mat. Gravide og ammende kvinner lider spesielt under matmangelen, da de er ekstra s\u00e5rbare for underern\u00e6ring. Tusenvis av mannlige fors\u00f8rgere er til n\u00e5 drept i krigen og mange kvinner st\u00e5r alene igjen for \u00e5 br\u00f8df\u00f8 sine n\u00e6rmeste. If\u00f8lge FN-rapporten \u00abGender Alert: The Gendered Impact of the Crisis in Gaza\u00bb f\u00e5r familier ledet av kvinner ufordelaktig tilgang til forsyninger, tjenester og ressurser. Humanit\u00e6r hjelp rettet spesifikt mot kvinner er derfor n\u00f8dvendig. Dette er bare noen av de s\u00e6rlige konsekvensene de israelske angrepene har for kvinner i Gaza. I den endel\u00f8se str\u00f8mmen av forferdelige nyheter og vitnesbyrd fra krigen kan hver og en av oss f\u00f8le p\u00e5 maktesl\u00f8shet. Norge, Bergen og hver enkelt av oss m\u00e5 gj\u00f8re alt vi kan for \u00e5 stoppe drapene p\u00e5 sivile, bombing av skoler, sykehus, boliger og den p\u00e5f\u00f8lgende fordrivelsen av millioner av mennesker. Sp\u00f8rsm\u00e5l: Vi har som medmennesker en forpliktelse til \u00e5 handle for \u00e5 stoppe folkemordet. Vil byr\u00e5det sette s\u00f8kelys p\u00e5 kvinner og jenters situasjon og uttrykke sin solidaritet med kvinner og jenter p\u00e5 Gaza? Konkret hvordan vil byr\u00e5det gj\u00f8re dette? Med hilsen Bystyrets kontor Anette H. Drabl\u00f8s - F\u00f8rstekonsulent Dokumentet er godkjent elektronisk. Kopi: Byr\u00e5dsleders avdeling stab (Arbeidssted) "
}