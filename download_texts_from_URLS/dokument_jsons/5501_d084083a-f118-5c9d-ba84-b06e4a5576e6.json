{
  "dokument_id": "d084083a-f118-5c9d-ba84-b06e4a5576e6",
  "doc_type": "case_attachment",
  "kommune": 5501,
  "tittel": "Kort fortalt om de viktigste grepene - Kunnskapsdepartementet",
  "url": "https://innsyn.tromso.kommune.no/application/getMoteDokument?dokid=2001573198",
  "tekst": " Forslagene til endringer i barnehageloven om nytt system for styring og finansering Kort fortalt om de viktigste grepene! B\u00e5de kommunale og private barnehager er en viktig del av kommunens velferdstjenester til innbyggerne sine. Om lag halvparten av barnehagene i Norge er private. Store deler av dagens regelverk er 20 \u00e5r gammelt, og ble laget i en tid da det var n\u00f8dvendig med rask utbygging for \u00e5 sikre barnehageplasser til mange flere barn. N\u00e5 er situasjonen annerledes. Vi f\u00e5r f\u00e6rre barn enn f\u00f8r. Det har ogs\u00e5 skjedd andre store endringer i barnehagesektoren. I \u00e5rene som kommer er det behov for et regelverk som lar kommunene ta vare p\u00e5 og utvikle kvaliteten i alle barnehagene, samtidig som totalt antall barnehageplasser m\u00e5 reduseres fordi blir det f\u00e6rre barn som skal ha barnehageplass. Barnehager er til for barna. Skal barna ha det godt i barnehagen, m\u00e5 ogs\u00e5 barnehagene v\u00e6re gode og forutsigbare arbeidsplasser som tiltrekker seg kompetente ansatte. M\u00e5let med de nye reglene er \u00e5 sette barna i sentrum og \u00e5 skape forutsigbarhet for barnehageeiere, for de ansatte, og for foreldrene som har barn i barnehage - uavhengig av om det er private eller kommunale barnehager. Det som n\u00e5 er sendt p\u00e5 h\u00f8ring er regjeringens forslag til endringer i regelverket. Slike forslag sendes p\u00e5 h\u00f8ring fordi det er viktig \u00e5 f\u00e5 innspill og synspunkter fra alle som kan bli ber\u00f8rt av endringene. Fristen for \u00e5 komme med innspill er 1. februar 2024. Alle innspillene vil bli grundig gjennomg\u00e5tt og vurdert, f\u00f8r regjeringen fremmer sitt endelige forslag til lovendringer for Stortinget. Deretter skal forslaget behandles og vedtas av Stortinget. Fordi h\u00f8ringsnotatet er langt og omfattende har vi laget en kort oppsummering av de viktigste grepene, for \u00e5 gj\u00f8re det lettere \u00e5 lese og forst\u00e5 sentrale forslag: Forslaa om \u00e5 ai kommunen muliahet til \u00e5 iustere antall barnehaaeolasser ut fra behovet for plasser: Departementet foresl\u00e5r \u00e5 gi kommunen mulighet til \u00e5 endre godkjent antall barnehageplasser hvert 10. \u00e5r ved overkapasitet i hele eller deler av kommunen. \u2022 I noen kommuner vil det bli f\u00e6rre barn i barnehagealder i \u00e5rene fremover. Forslaget skal gi kommunen mulighet til \u00e5 redusere antall barnehageplasser ved overkapasitet. Det skal gj\u00f8re det mulig med langsiktig planlegging for \u00e5 h\u00e5ndtere perioder med nedgang i barnetall p\u00e5 en m\u00e5te som gir forutsigbarhet for barnehagene, foreldrene og ansatte, i stedet for \u00e5 vente og se hvilke barnehager som f\u00e5r nok s\u00f8kere fra \u00e5r til \u00e5r. \u2022 Regelen gjelder kun for kommende opptak. Kommunen kan ikke flytte barn som allerede g\u00e5r i barnehagen. \u2022 En eventuell reduksjon av plasser skal fordeles jevnt mellom barnehagene i kommunen, b\u00e5de private og kommunale barnehager, men kommunen skal ogs\u00e5 ta hensyn til at det kan v\u00e6re ulikt behov for plasser i ulike deler av kommunen. \u2022 Kommunen skal ta hensyn til at det kan v\u00e6re behov for \u00e5 opprettholde flere plasser i enkelte typer barnehager basert p\u00e5 ettersp\u00f8rselen (s\u00f8kertall). Det kan gj\u00f8re at kommunen bare kan redusere plasser i egne barnehager. \u2022 Kommunen kan bare redusere antall plasser en barnehage er godkjent for hvert tiende \u00e5r, og en reduksjon av plasser skal varsles to \u00e5r i forkant. Det skal hindre at en reduksjon g\u00e5r utover barna som allerede g\u00e5r i barnehagen, og gi stabilitet for de ansatte. Forslaa om \u00e5 ai kommunen muliahet til \u00e5 ai lokale forskrifter med krav som skal aielde for alle barnehaaene i kommunen: Departementet foresl\u00e5r \u00e5 gi kommunen mulighet til \u00e5 gi forskrift om prioritering ved opptak av barn, \u00e5pningstid, bemanning og kompetanse og maksimalt niv\u00e5 p\u00e5 foreldrebetaling og kostpenger. Lokale forskriftskrav vil gjelde i tillegg til de nasjonale reglene og skal finansieres av kommunen. \u2022 Kommunen skal f\u00e5 mulighet til \u00e5 drive en mer aktiv barnehagepolitikk og styrke kvaliteten lokalt. Kommunen skal for eksempel kunne ha h\u00f8yere bemanning, eller lavere foreldrebetaling, enn det som f\u00f8lger av de nasjonale reglene. Lokale forskriftskrav skal gjelde for b\u00e5de kommunale og private barnehager. \u2022 Kommunen skal f\u00e5 mulighet til \u00e5 bestemme at barn med rett til plass skal prioriteres foran barn uten rett til plass. I dag kan s\u00f8kere med rett til plass bli forbig\u00e5tt av yngre barn uten rett p\u00e5 plass, fordi de private barnehagene ikke trenger \u00e5 prioritere s\u00f8kere med rett. Foreldre til barn som har rett p\u00e5 plass skal i st\u00f8rre grad f\u00e5 mulighet til \u00e5 f\u00e5 plass i den barnehagen de selv \u00f8nsker, uavhengig av om det er en privat eller kommunal barnehage de har s\u00f8kt om plass i. Barnehagene kan fortsatt ta inn barn uten rett hvis det er ledig plass. \u2022 Foreldre skal fortsatt ha anledning til \u00e5 s\u00f8ke plass i alle barnehagene i kommunen, og kommunen skal fortsatt legge stor vekt p\u00e5 foreldrenes \u00f8nsker og behov ved opptaket. Dette vil v\u00e6re likt som i dag. Forslaa til endrinaer i reolene om bereanina oa tildelina av driftstilskudd til orivate barnehager: Departementet foresl\u00e5r \u00e5 videref\u00f8re at private barnehager har rett til tilskudd. Form\u00e5let med foreldrebetaling og driftstilskudd skal v\u00e6re at barna i kommunen f\u00e5r et likeverdig barnehagetilbud av h\u00f8y kvalitet. Kommunen skal gi en lokal forskrift om beregning av driftstilskudd til private barnehager. Det skal fortsatt v\u00e6re nasjonale regler om hvordan kommunen skal beregne tilskuddene. \u2022 Tilskuddet skal bidra til at alle private barnehager kan drive i tr\u00e5d med regelverket. \u2022 Det skal gis lokale forskrifter om beregning av tilskudd i stedet for en nasjonal forskrift. Private barnehager er ulike og har ulikt kostnadsniv\u00e5. En lokal forskrift gj\u00f8r det mulig \u00e5 ta hensyn til forhold som p\u00e5virker kostnadene i ulike typer private barnehager i kommunen. \u2022 Det skal fortsatt v\u00e6re tydelige nasjonale regler om hvordan kommunen skal beregne tilskuddet til de private barnehagene. Slike regler gir forutsigbarhet for de private barnehagene og hindrer at utm\u00e5lingen av tilskudd blir tilfeldig eller usaklig. \u2022 Det skal st\u00e5 i barnehageloven at kommunen skal legge vekt p\u00e5 om barnehagen er ordin\u00e6r, familiebarnehage eller \u00e5pen barnehage, antall barn og barnas alder, barnegruppenes sammensetning og behov, ansattes l\u00f8nns-, pensjons- og arbeidsvilk\u00e5r og barnehagenes geografiske beliggenhet. Det skal ogs\u00e5 legges vekt p\u00e5 eventuelle vilk\u00e5r som blir stilt til barnehagen. Dette er sentrale forhold som p\u00e5virker barnehagenes kostnadsniv\u00e5. \u2022 Lokale forskrifter som tar hensyn til barnehagenes kostnadsniv\u00e5 gir kommunen mulighet til \u00e5 gi mer til de private barnehagene som trenger det mest. Dette gjelder for eksempel barnehager i levek\u00e5rsutsatt omr\u00e5der som har behov for ekstra bemanning og barnehager som har en geografisk beliggenhet som gj\u00f8r at de er dyrere i drift. \u2022 De nye reglene skal bidra til \u00f8kt kvalitet i barnehagene. Dagens finansiering av private barnehager stimulerer i for liten grad til dette, fordi barnehagene f\u00e5r det samme tilskuddet per barn uavhengig av barnehagens st\u00f8rrelse og beliggenhet og uavhengig av barnegruppenes sammensetning og behov. \u2022 Kommunen som barnehagemyndighet skal fortsatt likebehandle kommunale og private barnehager, b\u00e5de ved tildeling av tilskudd og n\u00e5r den utf\u00f8rer andre myndighetsoppgaver. \u2022 Likebehandling betyr at like tilfeller skal behandles likt, mens ulike tilfeller kan behandles ulikt. At kommunen tar hensyn til barnehagenes kostnadsniv\u00e5 i tr\u00e5d med de nasjonale reglene om dette, vil v\u00e6re saklig forskjellsbehandling. Hvis kommunen legger vekt p\u00e5 andre forhold enn det som er tillatt etter loven, vil det v\u00e6re usaklig forskjellsbehandling. Det er ulovlig, b\u00e5de etter barnehageloven og forvaltningsretten. Forslaa til endrinaer i kravene til bruk av offentliae tilskudd oa foreldrebetalina: Departementet foresl\u00e5r noen nye regler om bruk av offentlige tilskudd og foreldrebetaling. \u2022 Det skal fortsatt v\u00e6re mulig for eiere av private barnehager \u00e5 ta ut utbytte. \u2022 Det skal fremg\u00e5 tydeligere av loven at kostnader som belastes barnehagen skal st\u00e5 i rimelig forhold til det barnehagen trenger, b\u00e5de i mengde varer og tjenester og kvalitet. En barnehage kan for eksempel ha behov for en firmabil for \u00e5 dekke barnehagens transportbehov, men det trenger ikke \u00e5 v\u00e6re en eksklusiv og dyr bil. \u2022 Definisjonen av hvem som skal regnes som n\u00e6rst\u00e5ende til barnehagen utvides noe. Det skal hindre at fysiske og juridiske personer som kan p\u00e5virke barnehagens beslutninger, inng\u00e5r avtaler som ikke kommer barna i barnehagen til gode. \u2022 Ut fra samme hensyn skal reglene om transaksjoner med barnehagens n\u00e6rst\u00e5ende ogs\u00e5 gjelde for transaksjoner med andre som har en felles \u00f8konomisk interesse med den som er ansvarlig for barnehagen eller med barnehagens n\u00e6rst\u00e5ende. \u2022 Barnehagene skal ikke l\u00e5ne ut midler som stammer fra offentlige tilskudd eller foreldrebetaling. Det skal hindre at barnehager l\u00e5ner ut tilskuddsmidler til eier eller andre, 0 slik at de kan f\u00e5 \u00f8konomiske utfordringer. Kortsiktige utl\u00e5n i form av en konsernkontoordning med betryggende sikkerhet skal fortsatt v\u00e6re tillatt. Forslaa til endrinaer i realene om tilsvn oa reaksioner: \u2022 Kommunen skal f\u00e5 mulighet til \u00e5 holde tilbake, redusere eller kreve tilbakebetaling av tilskudd dersom en privat barnehage bryter barnehageloven. \u2022 Utdanningsdirektoratet skal f\u00e5 mulighet til \u00e5 f\u00f8re tilsyn med de private barnehagenes bruk av kostpenger. \u2022 Utdanningsdirektoratet skal f\u00e5 hjemmel til \u00e5 innhente opplysninger fra tredjeparter n\u00e5r de f\u00f8rer \u00f8konomisk tilsyn. \u2022 Endringene skal legge til rette for et profesjonelt og effektivt tilsyn, og bidra til at tilskudd og foreldrebetaling blir brukt i tr\u00e5d med form\u00e5let. Illustrasjon: Melkeveien Designkontor Kunnskapsdepartementet "
}