{
  "dokument_id": "5c745b5c-b190-5555-b3a3-1ba46bb03e36",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Ann Kristin Helland Ramstr\u00f8m (SV) om at Bergen markerer den muslimske fastem\u00e5neden ramadan ved \u00e5 pynte opp Valborg \nPlatousplass med belysning",
  "url": "https://bergen.kommune.no/politikere-utvalg/api/fil/bk360/10746201/Svar-pa-representantforslag-fra-Ann-Kristin-Helland-Ramstrom-SV-om-at-Bergen-markerer-den-muslimske-fastemaneden-ramadan-ved-a-pynte-opp-Valborg-Platousplass-med-belysning",
  "tekst": " BBU- kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/59760-10 Saksbehandler: Jasmin Ighoubah Fra Dato: 6. september 2024 Byr\u00e5d for byutvikling Svar p\u00e5 representantforslag fra Ann Kristin Helland Ramstr\u00f8m (SV) om at Bergen markerer den muslimske fastem\u00e5neden ramadan ved \u00e5 pynte opp Valborg Platousplass med belysning Forretningsutvalget har i m\u00f8te 16.apil 2024 i sak 134/24 fattet f\u00f8lgende vedtak: 1. Representantforslag fra Ann Kristin Helland Ramstr\u00f8m (SV) om at Bergen markerer den muslimske fastem\u00e5neden ramadan ved \u00e5 pynte opp Valborg Platousplass med belysning, oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 2.10.2024. 3. Utvalg for milj\u00f8 og byutvikling avgir innstilling i saken. Representanten Ann Kristin Helland Ramstr\u00f8m (SV) har fremmet f\u00f8lgende representantforslag: Vi lever i en verden preget av uro og konflikter. H\u00f8yreekstreme holdninger og krefter brer om seg og mange muslimer opplever diskriminering og rasisme. Det er mange m\u00e5ter vi kan jobbe for \u00e5 forebygge og bekjempe diskriminering og rasisme, og en m\u00e5te er \u00e5 spre kunnskap og toleranse. Ramadan er muslimenes viktigste religi\u00f8se h\u00f8ytid. Hvert \u00e5r feires ramadan i Bergen, og mange som ikke er muslimer har ikke tilstrekkelig kunnskap om hva ramadan er og hvorfor fasten betyr mye for v\u00e5re muslimske innbyggere. Bergen kommune b\u00f8r som andre byer i Norge markere ramadan i det offentlige byrom. Bergen kommune kan gj\u00f8re dette ved \u00e5 lyssette byrommet ved Bergen Offentlige Bibliotek, Valborg Platousplass, gjennom hele ramadan. Ved \u00e5 gj\u00f8re dette formidler vi kunnskap om ramadan. Vi viser ogs\u00e5 at vi som kommune mener alvor n\u00e5r vi sier at Bergen er en mangfoldig by. Vi viser samtidig at i Bergen er muslimenes religion og deres religi\u00f8se tradisjoner verdsatt og \u00f8nsket velkommen. Vi formidler toleranse, vennlighet og \u00e5penhet. Slike tiltak kan v\u00e6re med \u00e5 forebygge rasisme og diskriminering. I Oslo har byr\u00e5det vedtatt \u00e5 pynte til ramadan. I London blir flere gater lyst opp for ramadan. Forslag til vedtak: Bergen kommune markerer muslimenes h\u00f8ytid ramadan ved \u00e5 pynte Valborg Platous plass med belysning gjennom hele h\u00f8ytiden. Byr\u00e5dets vurdering av representantforslaget: Byr\u00e5det stiller seg bak representantens budskap om at vi m\u00e5 jobbe for \u00e5 forebygge og bekjempe diskriminering og rasisme, samt at et viktig virkemiddel vil v\u00e6re \u00e5 spre kunnskap og toleranse. Det vises i denne forbindelse til at byr\u00e5det i Klosterhagenerkl\u00e6ringen ogs\u00e5 peker p\u00e5 at Bergen i dag har et mangfold av tros- og livssynsretninger som alle bidrar p\u00e5 hver sin m\u00e5te til byen og lokalsamfunnet, og at byr\u00e5det vil \u00abSikre en anerkjennende og rettferdig behandling av tros- og livssynssamfunnene i Bergen\u00bb. Nedenfor f\u00f8lger byr\u00e5dets vurdering av de forslaget til vedtakspunkt som kommer frem i representantforslaget: Valborg Platous plass er regulert i Kommunedelplan (KPD) for sentrum med plan-ID 15780000 til \u00abGangarealer med byromsbruk\u00bb. Under paragraf 5.4 om belysning st\u00e5r det blant annet at flombelysning, spillys og overhengende belysning i barduner mellom husene skal unng\u00e5s. Plassen er detaljregulert i plan 8735000 BERGENHUS. NONNESETER \u2013 BIBLIOTEK - KVARTALENE med reguleringsform\u00e5l \u00abOffentlig gang-, oppholds- og adkomstsone\u00bb. Byr\u00e5det mener etter dette at belysning av Valborg Platous plass vurderes \u00e5 ikke v\u00e6re i strid med reguleringsbestemmelsene. For midlertidige tiltak i byrommet vurderes en begrenset mengde spillys som mindre problematisk, men flombelysning og montering av barduner m\u00e5 unng\u00e5s. I tillegg er det ved installasjoner i byrommene visse hensyn som m\u00e5 tas ved montering. Installasjonen skal for eksempel ikke komme i konflikt med ferdselssonen, ikke skape bl\u00f8dningsfare, og belysning m\u00e5 v\u00e6re av god kvalitet, men med begrenset belysningsniv\u00e5. Det foresl\u00e5tte tiltaket vil inneb\u00e6re kostnader knyttet til b\u00e5de utstyr, rigging og drift. I Oslo kommune kostet Ramadanbelysning kommunen opp mot 1,5 MNOK. Det er ikke satt av midler til dette i gjeldende Handlings- og \u00f8konomiplan 2024-2027. Revidert budsjett viser at det er betydelig merforbruk i kommunens tjenester, og et budsjettert underskudd p\u00e5 over 370 MNOK. Alt tyder p\u00e5 at den trange \u00f8konomiske situasjonen vil vedvare de kommende \u00e5rene, og byr\u00e5det jobber derfor for \u00e5 redusere kommunens utgifter. Byr\u00e5det i Bergen kan ikke se at kommunen har r\u00e5d til en utgift som disse de kommende \u00e5rene. Byr\u00e5den mener ogs\u00e5 p\u00e5 prinsipielt grunnlag at kommunen skal v\u00e6re restriktiv med \u00e5 ta regien for markeringen av religi\u00f8se h\u00f8ytider. N\u00e5r bymilj\u00f8etaten lyssetter Bergen sentrum rundt slutten av november er dette f\u00f8rst og fremst et tiltak for \u00e5 lyse opp byen v\u00e5r gjennom m\u00f8rketider, og belysningen varer dermed ogs\u00e5 lenge etter juleh\u00f8ytiden er avsluttet. Bergen har dessuten et stort mangfold av trossamfunn, og kommunal finansiering av en Ramadangate vil skape en presedens for belysning av andre h\u00f8ytider. Byr\u00e5den mener dermed at en eventuell belysning av Valborg Platous plass b\u00f8r skje i regi av n\u00e6ringslivet, eller religi\u00f8se og/eller kulturelle organisasjoner. Ramadanbelysningen i London, som representanten trekker frem som et eksempel, er for eksempel privat finansiert. Christine B. Meyer - Byr\u00e5dsleder Christine Kahrs \u2013 Byr\u00e5d for byutvikling Dokumentet er godkjent elektronisk. "
}