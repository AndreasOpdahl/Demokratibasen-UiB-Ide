{
  "dokument_id": "fb883841-b8d5-5804-8c6b-11a36ebdab50",
  "doc_type": "case_attachment",
  "kommune": 4601,
  "tittel": "Supplerende klage datert 16.08.2023",
  "url": "https://bergen.kommune.no/politikere-utvalg/api/fil/bk360/8947013/Supplerende-klage-datert-16-08-2023",
  "tekst": "Bergen kommune Plan- og bygningsetaten PB 7700 5020 BERGEN Jens Rosendahl Halvorsen Sageneset 10A 5244 FANA 16.08.2023 SUPPLERENDE KLAGEGRUNNER - KLAGE VEDTAK BYGG-2023/11376-24 Det vises til klage av 23. juli 2023 og v\u00e5re tidligere merknader i saken. Vedtaket er p\u00e5klaget. Vi har den 23. juli bedt om innsyn i avtale om grunnerverv fra Bergen Vann. Disse ble mottatt fra Bergen Vann den 11. august 2023, og vi kan n\u00e5 som lovet i klagen supplere begrunnelsene. 1. TILTAKSHAVER HAR IKKE H\u00c5ND OM ALL BYGGEGRUNN Bergen Vann har den 23. juli oversendt kj\u00f8pekontrakt for grunn i Sagavika fra bnr 2 og bnr 219. Det er definert skravert landareal. For sj\u00f8arealet underlagt privat eiendomsrett er det ikke vist ved tegning at det er ervervet grunn, men ut fra tegning i kj\u00f8pekontrakt er det klart at en vil ber\u00f8re areal ut over bnr 2 og 219. Det vises til v\u00e5re merknader av der aktuelt areal som ikke tilh\u00f8rer bnr 2 eller 219 beskrives. I vedtaket opplyser Bergen Vann at det foreligger en dom fra jordskifteretten. Dette medf\u00f8rer ikke riktighet. Avgj\u00f8relsen Bergen Vann henviser til er en kjennelse (som gjaldt grensegang), uten rettskraftvirkning. Videre er grensen for bnr 2, ogs\u00e5 if\u00f8lge kjennelsen, klart beskrevet i skylddelingsforretningen for bnr 2. M\u00e5lebrevet for bnr 219 var ikke fremlagt for Jordskifteretten, og jordskifteretten holder derfor \u00e5pent for at arealet kan v\u00e6re tilh\u00f8rende b\u00e5de bnr 219, 4, 1 og/eller 3. For bnr 219 viser m\u00e5lebrevet entydig hvor grensen g\u00e5r ut i sj\u00f8, og det er s\u00e5ledes vist at det aktuelle arealet ikke tilh\u00f8rer dette bnr. Til orientering er sp\u00f8rsm\u00e5let om eiendomsrett, p\u00e5 bakgrunn av Bergen Vann sin feilslutning, n\u00e5 bragt inn for jordskifteretten for realitetsavgj\u00f8relse (dom). At bygningsmyndigheten her har gjort vedtak om inngrep p\u00e5 annens grunn fremst\u00e5r som sv\u00e6rt lite tjenlig og heller konfliktskapende. Tiltakshaver kunne ha flyttet ledningstraseen noen meter og dermed unng\u00e5tt konflikt med nabogrensen. 2. INNGREP I P\u00c5VIST GRENSESTEIN Grensesteinen mellom bnr 2, 4 og 219 kan kun flyttes av alle eierne av grensemerket og krever avtale med kommunen, jf. matrikkelloven \u00a7 4. Urettmessig flytting av grensemerke er ogs\u00e5 straffbart, jf. straffeloven \u00a7 346. Bnr 4 samtykker ikke til flytting av grensemerket. Vi legger til grunn at grensesteinen ikke flyttes uten at lov og forskrift f\u00f8lges. Overtredelser vil forf\u00f8lges. Det vil under enhver omstendighet ikke bli anledning til flytting av grensemerket f\u00f8r den n\u00e5 fremmede jordskiftesaken er rettskraftig avgjort. Grensesteinen er ogs\u00e5 vurdert til \u00e5 ha historisk verdi av Byantikvaren. Det vises til v\u00e5re merknader for bilde av grensestein og situasjonskart. 3. MANGLENDE AVKJ\u00d8RSELSL\u00d8YVER / DISPENSASJON FRA BYGGEGRENSE FRA VEI Det er ikke gitt l\u00f8yve til bruk av alle avkj\u00f8rsler som omfattes av tiltaket. De l\u00f8yver som er gitt er uansett p\u00e5klaget. I tillegg er det bedt om avklaring fra veimyndigheten p\u00e5 hva som er status for de avkj\u00f8rsler som skal nyttes og der det ikke er gitt l\u00f8yve i forbindelse med de aktuelle tiltak. Vi kommer tilbake med mer detaljert innsigelser knyttet til dette n\u00e5r f\u00f8rste tilbakemelding fra veimyndigheten foreligger. BILAG 1: 2023-07-23 Klage over vedtak etter veiloven 4. SKREDFARE Tiltaket i Sagavika er plassert i omr\u00e5de med skredfare, og det er ikke utarbeidet skredfarerapport i forbindelse med tiltaket. Rapporten som tidligere er laget i forbindelse med reguleringsplan for Sagavika er ikke tilstrekkelig. I denne rapporten er f.eks. arealet i NVE sine kart som er merket med fare for sn\u00f8skred (hele tiltaksomr\u00e5det i Sagavika) bare avfeid, og ikke utredet. NVE sitt aktsomhetskart vist nedenfor: Det vises ogs\u00e5 til at NVE har kommet med innsigelse til reguleringsplanen for Sagavika (omfatter tiltaksomr\u00e5det) nettopp med den begrunnelse at utredningen av skredfare ikke er tilstrekkelig gjennomf\u00f8rt. Dersom pumpehuset \u00f8delegges av skred vil det v\u00e6re fare for utslipp av kloakk i Fanafjorden. BILAG 2: 2023-08-11 NVE opprettholder motsegn til detaljreguleringsplan for Sagavika I tillegg utgj\u00f8r det en un\u00f8dvendig risiko at pumpestasjonene er lagt n\u00e6r havniv\u00e5. Ved oversv\u00f8mmelse av disse risikerer en at urenset kloakk kan m\u00e5tte slippes direkte ut i Fanafjorden, slik en nylig har sett under flommene p\u00e5 \u00d8stlandet. Det er teknisk fullt mulig \u00e5 legge pumpehusene i lang avstand fra sj\u00f8en \u2013 og av hensyn til sikkerhet for milj\u00f8 og beredskap b\u00f8r dette gj\u00f8res. Dette er f.eks. noe som ville blitt vurdert i et reguleringsplanarbeid, men som ikke blir vurdert n\u00e5 p\u00e5 grunn av en forhastet bygges\u00f8knadsprosess. 5. VILK\u00c5RENE FOR DISPENSASJONER ER IKKE TILSTEDE Det anf\u00f8res at vilk\u00e5rene for dispensasjon ikke er tilstede. Vedtaket gjengir i stor grad kun s\u00f8kers argumenter for dispensasjon, og bygningsmyndigheten har \u00e5penbart ikke gjort sin egen dispensasjonsvurdering. Av plan og bygningsloven \u00a7 19-2 f\u00f8lger det at dispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene. Hensynene bak bestemmelsene det det dispenseres fra blir vesentlig tilsidesatt Det er gitt dispensasjon fra en lang rekke bestemmelser. Mange hensyn blir vesentlig tilsidesatt og s\u00e6rlig hensynet til vern av strandsonen. Dette gj\u00f8r seg ikke mindre gjeldende fordi det er en offentlig utbygger enn der det hadde v\u00e6rt en privat. Det er teknisk mulig \u00e5 plassere pumpehus og anlegg lengre fra sj\u00f8en, og legge ledningsgr\u00f8ftene i omr\u00e5der som allerede er utbygd helt ned til strandlinjen. Hensynene i lovens form\u00e5lsbestemmelse blir vesentlig tilsidesatt Det f\u00f8lger av lovens form\u00e5lsbestemmelse at den skal fremme b\u00e6rekraftig utvikling til beste for den enkelte, samfunnet og framtidige generasjoner. \u00abB\u00e6rekraftig utvikling\u00bb er s\u00f8kt definert bl.a. i rapporten fra Verdenskommisjonen for milj\u00f8 og utvikling 1987: \u00abEn utvikling som im\u00f8tekommer dagens behov uten \u00e5 \u00f8delegge mulighetene for at kommende generasjoner skal f\u00e5 dekket sine behov\u00bb. Det er klart at nedbygging av strandlinjen med 6 pumpehus vil \u00f8delegge mulighetene for kommende generasjoners (n\u00e5r vi blir flere innbyggere \u2013 og trangere om plassen) sine behov for tilgang til strandsonen og naturen. Bygging i strandsonen er heller ikke n\u00f8dvendig teknisk sett. Det f\u00f8lger videre av lovens form\u00e5lsbestemmelse at planlegging etter loven skal bidra til \u00e5 samordne statlige, regionale og kommunale oppgaver og gi grunnlag for vedtak om bruk og vern av ressurser. Det er p\u00e5 denne bakgrunn sv\u00e6rt forunderlig at man gir dispensasjon fra plankravet \u2013 som nettopp er satt for \u00e5 ivareta lovens form\u00e5lsbestemmelse. Planlegging er det normale og god planlegging er helt avgj\u00f8rende for gode l\u00f8sninger som sikrer samordning mellom statlige, regionale og kommunale oppgaver. Det er helt utenkelig at dette er blitt tilstrekkelig ivaretatt gjennom en ordin\u00e6r byggesaksprosess for et s\u00e5 omfattende prosjekt som dette. Fordelene er ikke st\u00f8rre enn ulempene Det finnes ikke noen fordeler ved tiltaket slik det er godkjent. Nytt VA-anlegg for indre del av Fanafjorden vil bli realisert uansett. Sp\u00f8rsm\u00e5let er bare om utforming og prosess. Hensynet til milj\u00f8 kan derfor ikke regnes som en fordel \u2013 da hensynet til milj\u00f8 uansett vil bli ivaretatt gjennom et VA- anlegg som bygges etter en reguleringsplanprosess. Ulemper: - Pumpehus og anlegg legger beslag p\u00e5 og gj\u00f8r inngrep i en del av strandsonen som en aldri vil f\u00e5 igjen. - Risiko for lekkasjer direkte i Fanafjorden fra VA-ledningene - Risiko for oversv\u00f8mmelser/flom med den f\u00f8lge at pumpene g\u00e5r ut av funksjon og gir utslipp av kloakk rett i Fanafjorden - Et av pumpehusene ligger p\u00e5/ved en allmenningskai forvaltet av Bymilj\u00f8etaten og vil dermed hindre muligheten for utvikling/utviding av kaien, som er et av f\u00e5 steder allmenheten kan legge til med b\u00e5t i omr\u00e5det. - Skjemmende inngrep i mye brukte naturomr\u00e5der/friomr\u00e5der/badestrender og kulturhistorisk verdifulle milj\u00f8er 6. TILTAKET B\u00d8R PLANLEGGES (REGULERINGSPLAN) I en reguleringsplanprosess vil en f\u00e5 vurdert ulike alternativer for b\u00e5de utseende og beliggenhet av pumpehus og anlegg (alternativvurderinger). En vil ogs\u00e5 trolig f\u00e5 utf\u00f8rt konsekvensutredninger, som vil si noe om konsekvensen for milj\u00f8 og samfunn. Slik det er n\u00e5 har Bergen Vann tydeligvis plassert pumpehusene der kommunen tilfeldigvis hadde tilgang p\u00e5 tomteareal i strandlinjen. Slik tilfeldig byutvikling er ikke beskyttelsesverdig. God planlegging er det ordin\u00e6re og det offentlige b\u00f8r ikke lempe p\u00e5 kravene til planlegging kun fordi en er havnet i tidsn\u00f8d. Bergen Vann har hatt \u00e5revis p\u00e5 seg til \u00e5 planlegge VA-anlegget for Indre Fanafjord og kan bare skylde p\u00e5 seg selv for \u00e5 ha havnet i tidsn\u00f8d. 7. INHABILITET HOS AKTUELL BYGNINGSMYNDIGHET Bergen kommune kommune som bygningsmyndighet er klart inhabil til \u00e5 behandle bygges\u00f8knader fra seg selv ved Bergen Vann. Her gj\u00f8r det seg gjeldende forhold som er egnet til \u00e5 svekke tilliten til bygningsmyndighetens/saksbehandlers upartiskhet. Den aktuelle saksbehandler kan fort f\u00f8le seg presset til \u00e5 urettmessig innvilge s\u00f8knad fra VA-etaten i egen kommune \u2013 og g\u00e5 p\u00e5 akkord med kravene i plan- og bygningslovgivningen - begge enheter er underlagt det samme byr\u00e5det. At ansatte i plan- og bygningsetaten i Bergen Kommune ikke n\u00f8dvendigvis gj\u00f8r gode vurderinger i lignende tilfeller kan illustreres ved sak 202132198 der en ansatt i plan- og bygningsetaten godkjente bygges\u00f8knad fra en annen ansatt i samme etat, men der det ikke ble krevd behandlet dispensasjon fra reguleringsplan (bruksendring til bolig i omr\u00e5de regulert til veiform\u00e5l), selv om det forel\u00e5 reguleringsplan for aktuelle omr\u00e5det og arealet er regulert til vei \u2013 ikke bolig. Det anmodes p\u00e5 denne bakgrunn om at saken uansett behandles p\u00e5 ny av en settebygningsmyndighet. Vedtaket \u00f8nskes endret til avslag eller opphevet. Tiltakshaver har full mulighet til \u00e5 forbedre planene sine gjennom en ordin\u00e6r reguleringsplanprosess eller gjennom \u00e5 presentere tekniske utforminger som ivaretar krav og hensyn p\u00e5 en bedre m\u00e5te enn slik det n\u00e5 er oms\u00f8kt. Vennlig hilsen Jens Rosendahl Halvorsen "
}