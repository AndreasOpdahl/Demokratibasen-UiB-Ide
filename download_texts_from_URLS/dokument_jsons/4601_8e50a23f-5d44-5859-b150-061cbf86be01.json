{
  "dokument_id": "8e50a23f-5d44-5859-b150-061cbf86be01",
  "doc_type": "case_attachment",
  "kommune": 4601,
  "tittel": "H\u00f8ringssvar fra Funksjonshemmedes Fellesorganisasjon Bergen ",
  "url": "https://bergen.kommune.no/politikere-utvalg/api/fil/bk360/8489746/Horingssvar-fra-Funksjonshemmedes-Fellesorganisasjon-Bergen-",
  "tekst": " Vestre Str\u00f8mkaien 7 5008 BERGEN Telefon: 484 30 901 Epost: post@ffobergen.no Org.nr. 986 439 145 Til Bergen kommune Dato: 23.06.23 Fra Funksjonshemmedes Fellesorganisasjon avd. Bergen H\u00f8ringsinnspill fra FFO Bergen til h\u00f8ringsutkastet \u00abFolkehelsestrategi for Bergen kommune 2023-2030\u00bb. Funksjonshemmedes Fellesorganisasjon Bergen (FFO Bergen) \u00f8nsker \u00e5 komme med h\u00f8ringsinnspill til byr\u00e5dets utkast til ny folkehelsestrategi for Bergen kommune. FFO er Norges st\u00f8rste paraplyorganisasjon for organisasjoner for mennesker med ulike fysiske og psykiske funksjonshemninger og kronisk sykdom. Det overordnede m\u00e5let v\u00e5rt er samfunnsmessig likestilling og samfunnsdeltakelse for funksjonshemmede og kronisk syke. FFO Bergen har gjennomg\u00e5tt h\u00f8ringsnotatet, og er positive til det som fremkommer i teksten med hensyn til kommunens plan for \u00e5 legge til rette for like muligheter slik at hver enkelt innbygger i kommunen kan n\u00e5 sitt potensiale for et godt liv med god helse. Som det poengteres i utkastet er folkehelse skjevfordelt, og sosiale forskjeller i helse og livskvalitet er \u00f8kende. Vi i FFO Bergen \u00f8nsker \u00e5 spille inn f\u00f8lgende forslag til hva som b\u00f8r inng\u00e5 i strategi for folkehelse i Bergen kommune: P\u00e5 side 2 i strategien st\u00e5r det f\u00f8lgende: 80% fullf\u00f8rer videreg\u00e5ende oppl\u00e6ring innen normert tid, men blant elever med foreldre med lav utdanning fullf\u00f8rer bare 55%. Blant voksne mellom 20 \u2013 66 \u00e5r er 19% utenfor arbeidslivet. 9,1% av unge mellom 15 og 29 \u00e5r st\u00e5r helt utenfor arbeidsliv, skole og utdanning. 11,5 % av barnefamiliene i Bergen lever i fattigdom. Familier med innvandrerbakgrunn og aleneboende foreldre utgj\u00f8r en stor andel av disse. Dette gjentas p\u00e5 side 8 i notatet. Situasjonen for mennesker med funksjonsnedsettelse konkret b\u00f8r inkluderes tydelig i notatet. Sammenlignet med befolkningen ellers er det overraskende f\u00e5 unge med DELTAKELSE INNFLYTELSE LIKESTILLING SOLIDARITET Vestre Str\u00f8mkaien 7 5008 BERGEN Telefon: 484 30 901 Epost: post@ffobergen.no Org.nr. 986 439 145 funksjonsnedsettelse som fullf\u00f8rer videreg\u00e5ende skole. Tendensene er det samme n\u00e5r det gjelder h\u00f8yere utdanning (Forskning.no, 2014). Ledigheten blant mennesker med funksjonsnedsettelser og kronisk sykdom er langt st\u00f8rre enn for andre grupper, til tross for at mange med funksjonsnedsettelser b\u00e5de kan og vil jobbe. Tall viser at over 105.000 funksjonshemmede, som \u00f8nsker inntektsgivende arbeid, st\u00e5r utenfor arbeidslivet (FFO.no, 2021). Livskvalitet henger tett sammen med faktorer som blant annet tilknytning til arbeidslivet, helseutfordringer, inntekt og utdanning (Helsedirektoratet.no, 2020). Flere i jobb vil bidra til bedre livskvalitet for den enkelte og v\u00e6re samfunns\u00f8konomisk l\u00f8nnsomt (Unge funksjonshemmede). Det er en klar sammenheng mellom utdanningsniv\u00e5 og deltakelse i arbeidslivet. Jo h\u00f8yere utdanning man har, desto bedre mulighet for arbeid. For funksjonshemmede er det dokumentert at utdanningseffekten er enda st\u00f8rre (ssb.no, 2016). Et viktig innsatsomr\u00e5de vil derfor v\u00e6re \u00e5 legge forholdene godt til rette for at flere med funksjonsnedsettelser gjennomf\u00f8rer videreg\u00e5ende skole og h\u00f8yere utdanning. FFO Bergen stiller seg ellers positive til byr\u00e5dets h\u00f8ringsutkast til ny folkehelsestrategi for Bergen kommune, som fremhever gode m\u00e5l og strategier for \u00e5 fremme folkehelsen. Vennlig hilsen FFO Bergen DELTAKELSE INNFLYTELSE LIKESTILLING SOLIDARITET "
}