{
  "dokument_id": "ee9d409b-b5fb-529a-8b05-d667d7f5a78a",
  "doc_type": "case_presentation",
  "kommune": 4601,
  "tittel": "\u00d8konomien i Kode Bergen og kommunens oppf\u00f8lging som tilskuddsyter",
  "url": "https://bergen.kommune.no/politikere-utvalg/api/fil/bk360/11063917/Framstilling-Okonomien-i-Kode-Bergen-og-kommunens-oppfolging-som-tilskuddsyter",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/38409-17 \u00d8konomien i Kode og kommunens oppf\u00f8lging som tilskuddsyter Hva saken gjelder: P\u00e5 bakgrunn av presseoppslag tidlig i 2024 om uro og sluttpakker hos Kode har kommunen hatt en s\u00e6rlig gjennomgang av \u00f8konomien til Kode. Dette er gjort p\u00e5 bakgrunn av kommunens rolle som tilskuddsyter. Kode er kommunens st\u00f8rste tilskuddsmottaker p\u00e5 tjenesteomr\u00e5det for kultur og forvalter ogs\u00e5 store deler av kommunens kunstsamling. \u00d8konomiske konsekvenser: Saken har ingen direkte effekt p\u00e5 kommune\u00f8konomien. Byr\u00e5dets vurdering og anbefaling/konklusjon: Bystyret har vedtatt retningslinjer for \u00f8konomiforvaltning og kontroll for tilskuddsmottakere p\u00e5 egen post p\u00e5 tilskuddsliste i budsjettet for Bergen kommune. Byr\u00e5det merker seg at Kode ikke har oppfylt alle vilk\u00e5rene i retningslinjene. Byr\u00e5det forventer at Kode for framtiden vil finne l\u00f8sninger for ansvarlig og b\u00e6rekraftig styring av sitt oppdrag innenfor de \u00f8konomiske rammene og retningslinjene som foreligger, og p\u00e5 en slik m\u00e5te at deres frie egenkapital styrkes til et niv\u00e5 som sikrer mot uforutsette kostnads- og inntektssvingninger. Begrunnelse for framleggelse til bystyret: Byr\u00e5den har svart f\u00f8lgende p\u00e5 skriftlig sp\u00f8rsm\u00e5l nr. 48 fra Amina Ali Amin (AP): \"Det ble gjennomf\u00f8rt m\u00f8te mellom Kode og kommunen tidlig i mars, like i etterkant av medieoppslagene det vises til. Her informerte Kodes ledelse n\u00e6rmere om den \u00f8konomiske situasjonen institusjonen befinner seg i. I etterkant av m\u00f8tet har kommunen etterspurt ytterligere informasjon om Kodes \u00f8konomi, og vi er fortsatt i l\u00f8pende dialog med Kode om dette. Utvalget har blitt orientert om prosessen som p\u00e5g\u00e5r og vil ogs\u00e5 bli informert n\u00e5r min vurdering foreligger.\" Saken er av en slik karakter at byr\u00e5det ogs\u00e5 \u00f8nsker \u00e5 informere bystyret om situasjonen. Det vises til saksutredningen side 3 \u2013 5. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar saken om \u00f8konomien i Kode til orientering. 2. Bergen kommune forventer at Kode for framtiden vil finne l\u00f8sninger for ansvarlig og b\u00e6rekraftig styring av sitt oppdrag innenfor de \u00f8konomiske rammene og retningslinjene som foreligger, og p\u00e5 en slik m\u00e5te at deres frie egenkapital styrkes til et niv\u00e5 som sikrer mot uforutsette kostnads- og inntektssvingninger. Dato: 15. oktober 2024 1 Christine B. Meyer Reidar Digranes byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 2 Saksframstilling: Bakgrunn I februar informerte pressen om uro og \u00f8konomiske utfordringer hos Kode kunstmuseer og komponisthjem. Blant annet ble det kjent at Kode i 2024 har funnet det n\u00f8dvendig \u00e5 tilby sluttpakker for \u00e5 unng\u00e5 et stort underskudd. Kommunen meldte Kode at det ville bli gjennomf\u00f8rt kontroll av Kodes \u00f8konomi. 5. mars inviterte byr\u00e5den til m\u00f8te med ledelsen i Kode og fikk deres beskrivelse av situasjonen og bakgrunnen for den. Kommunen har siden bedt om og f\u00e5tt tilsendt blant annet budsjett og regnskap for \u00e5rene 2015-2023. Rammer og begrensninger Kode er en stiftelse. Stiftelser er selvstendige foretak. Kommunen er en stor tilskuddsyter, og bystyret oppnevner to styremedlemmer, deriblant styreleder. Kode forvalter dessuten store deler av kommunens kunstsamlinger. Som tilskuddsyter b\u00f8r kommunen avveie behovet for kontroll opp mot behovet for armlengdes avstand. Kulturinstitusjoner har som m\u00e5l \u00e5 f\u00e5 mest mulig kulturaktivitet ut av midlene de r\u00e5r over. Profitt er som regel ikke et m\u00e5l over tid, og overskudd vil tilbakef\u00f8res virksomheten for \u00e5 sikre mer aktivitet. De m\u00e5 derfor balansere kostnader og inntekter p\u00e5 en annen m\u00e5te enn kommersielle foretak. Samtidig kan ikke virksomhetene overleve dersom de over tid bruker mer penger enn de f\u00e5r inn. Kommunen har gjennom retningslinjene som er nedfelt for kommunens tilskuddsmottakere b\u00e5de noen klare krav og forventninger til tilskuddsmottakerne og en uttalt kontrolladgang ved behov. Forutsetningene som ligger i retningslinjene overfor disse tilskuddsmottakerne er blant annet: \u2022 Driften m\u00e5 tilpasses tilskuddets st\u00f8rrelse \u2022 Et eventuelt \u00e5rsunderskudd m\u00e5 dekkes gjennom overf\u00f8ringer fra fri egenkapital eller over driftsbudsjettet i p\u00e5f\u00f8lgende budsjett\u00e5r \u2022 Budsjettet m\u00e5 inneholde (...) tilstrekkelig avsetning av midler til fri egenkapital som sikkerhet mot uforutsette kostnads- og inntektssvingninger. Kommunen stiller ogs\u00e5 en rekke forventninger til Kode og andre akt\u00f8rer som mottar tilskudd over egen linje i bybudsjettet utover det som gjelder \u00f8konomiforvaltning. Tilskuddet er bevilget p\u00e5 grunnlag av de aktiviteter og m\u00e5l som fremkommer i s\u00f8knaden, men skal ogs\u00e5 bidra til oppn\u00e5else av relevante kommunale \u00e5rsm\u00e5l og m\u00e5l vedtatt av bystyret i relevante planer. Plan for museer og frivillig kulturvern har som m\u00e5l at museene skal dele kunnskap om fortiden og skape engasjement i samtiden, fundert p\u00e5 b\u00e6rekraft, mangfold, digitalisering og relevans og immateriell kulturarv. Innholdet skal v\u00e6re relevant, aktuelt og skape debatt, og skal holde et kvalitetsmessig h\u00f8yt niv\u00e5. Kommunen har ogs\u00e5 forventninger til at kulturinstitusjonene gir barn og unge et meningsfullt og interessant kultur- og aktivitetstilbud som holder h\u00f8y kvalitet, er lett tilgjengelig, gir trivsel, ny kompetanse og gode opplevelser. Kode har ogs\u00e5 et s\u00e6rlig ansvar som forvalter av store deler av kommunens kunstsamling, som skal v\u00e6re tilgjengelig for befolkningen p\u00e5 en god m\u00e5te. Byr\u00e5det anbefaler at forvaltningen og formidlingen av de kommunale samlingene belyses n\u00e6rmere i kommende sak til bystyret om forholdet mellom Kode og Bergen kommune som samlingseier. Funn Kommunen har f\u00e5tt oversendt driftsbudsjett og regnskap for \u00e5rene 2015-2023 i sammenlignbar detaljgrad. Det oversendte viser at det har v\u00e6rt budsjettert med negativt resultat fem av disse ni \u00e5rene. Tre av \u00e5rene har det v\u00e6rt budsjettert med resultat i balanse og kun ett \u00e5r, i 2019, har det v\u00e6rt budsjettert med positivt resultat. Faktisk resultat har v\u00e6rt negativt i alle \u00e5rene med unntak av i 2016 og 2020. 2020 var preget av et ekstraordin\u00e6rt Korona-tilskudd p\u00e5 20,8 MNOK. Akkumulert underskudd i perioden er p\u00e5 5,8 millioner kr. 3 Kode har alts\u00e5 i perioden lagt til grunn en budsjettering som ikke tar h\u00f8yde for avsetting til egenkapital eller som reserve til uforutsette kostnads- og inntektssvingninger. Resultat og egenkpital i MNOK 2015 2016 2017 2018 2019 2020 2021 2022 2023 Egenkapital 1/1 4,9 -11,4 -9,4 -14,3 -16,2 -17,3 3,7 -7,2 -9,3 \u00c5rets resultat -3,5 2,0 -4,9 -1,9 -1,0 21,1 -11,0 -2,1 -4,9 \u00c5rets budsjett -1,5 0,0 0,0 -0,2 0,1 0,0 -19,6 -6,4 -1,5 Egenkapital 31/12 -11,4 -9,4 -14,3 -16,2 -17,3 3,7 -7,2 -9,3 -14,2 Tabellen illustrerer hvordan egenkapitalen har utviklet seg i perioden. Egenkapital er verdien av eiendeler fratrukket gjeld. I 2015 kom det nye krav om at pensjonsforpliktelse skulle regnes med som langsiktig gjeld i regnskapet, og dette medf\u00f8rte at gjelden gikk forbi verdien av eiendelene det \u00e5ret. Hadde det ikke v\u00e6rt for pensjonsforpliktelsen, ville Kode hatt en positiv egenkapital med 1,9 MNOK ved utgangen av 2023. Bergen kommune har ikke i sine retningslinjer gjort unntak for dette forholdet, og uttrykker en forventning i retningslinjene om at institusjonene skal ha eller styre mot positiv egenkapital. figur 1 \u2013 egenkapital i regnskapet hos Kode med og uten pensjonsforpliktelse: Bokf\u00f8rt egenkapital ved utgangen av 2023 er p\u00e5 -14,2 MNOK. Likviditeten kan bli knapp etter flere \u00e5r med underskudd. I Kodes tilfelle er dette dels avhjulpet gjennom prosjektforskudd fra eksterne. Det er viktig at Kode innretter driften slik at tilfredsstillende likviditet er sikret. Byr\u00e5det mener vilk\u00e5rene for tilskuddene ikke kan sies \u00e5 v\u00e6re oppfylt: Utgiftene har v\u00e6rt h\u00f8yere enn inntektene syv av de siste ni \u00e5rene og det er kun i 2019 at det er budsjettert med utgifter lavere enn inntektene. Selv om stiftelsen har andre inntekter enn tilskuddet fra kommunen, anser vi dermed at driften ikke har v\u00e6rt tilpasset tilskuddets st\u00f8rrelse. 4 Det har siden 2014 ikke v\u00e6rt noen fri egenkapital i balansen. Vi har ikke sett noen resultat som inneb\u00e6rer avsetting til egenkapital i perioden. Unntaket er pandemi\u00e5ret 2020, hvor tilskuddene var ekstraordin\u00e6rt h\u00f8ye. Allerede i 2021 var egenkapitalen atter negativ. P\u00e5 samme vis har det ikke v\u00e6rt budsjettert med avsetning til fri egenkapital, og dermed har stiftelsens \u00f8konomi blitt s\u00e5rbar for uforutsette svingninger. Byr\u00e5dets vurderinger tilknyttet vilk\u00e5rene i retningslinjene for tilskuddsmottakere Driften m\u00e5 tilpasses tilskuddets st\u00f8rrelse Byr\u00e5dets vurdering er at Kode burde ha tilpasset driften p\u00e5 et tidligere tidspunkt. Et eventuelt \u00e5rsunderskudd m\u00e5 dekkes gjennom overf\u00f8ringer fra fri egenkapital eller over driftsbudsjettet i p\u00e5f\u00f8lgende budsjett\u00e5r Byr\u00e5dets vurdering er at Kode har brutt dette vilk\u00e5ret. Budsjettet m\u00e5 inneholde (...) tilstrekkelig avsetning av midler til fri egenkapital som sikkerhet mot uforutsette kostnads- og inntektssvingninger. Byr\u00e5dets vurdering er at Kode ikke har fulgt dette vilk\u00e5ret tilfredsstillende. Overordnet: Byr\u00e5det mener at Kode har brutt med Bergen kommunes vedtatte retningslinjer. Som et tiltak for \u00e5 forhindre at dette gjentar seg i fremtiden, vil byr\u00e5det f\u00f8lge opp Kode med halv\u00e5rlige statusm\u00f8ter. Byr\u00e5det vurderer at dialogen med stiftelsens styre og ledelse er konstruktiv. Byr\u00e5det anbefaler ikke at Kode m\u00e5 tilbakebetale utbetalte tilskudd, da det vil forverre den \u00f8konomiske situasjonen ytterliggere, men tilskuddet vil bli vurdert i forbindelse med rullering av kommunens handlings- og \u00f8konomiplan. Forventninger til fremtiden I Kodes 2023-regnskap heter det i note 12, om fortsatt drift: \u00abStiftelsen har lagt bak seg flere vanskelige \u00e5r med underskudd, og egenkapitalen er svak (hensyntatt pensjonsforpliktelsen). Tilskudd dekker ikke inn \u00f8kt kostnadsniv\u00e5 og egeninntekter klarer ikke \u00e5 demme opp for dette gapet. Likviditeten er anstrengt, og stiftelsen vil m\u00e5tte innf\u00f8re tiltak i 2024 for \u00e5 ha kontroll p\u00e5 likviditet, bedre resultater og dermed unng\u00e5 problem p\u00e5 sikt med fortsatt drift.\u00bb I 2024 har medieoppslag vist hvordan Kode har redusert staben gjennom \u00e5 tilby sluttpakker for \u00e5 f\u00e5 l\u00f8nnskostnadene ned. Overfor kommunen oppgir de \u00e5 dessuten \u00e5 ha tatt flere grep: \u00abEndringene vi har gjort er redusere utstillingsbudsjettet, sikkerhetskostnader, administrative kostnader, l\u00f8nn og pensjonskostnad. Reduksjon i pensjonskostnad er ved bruk av premiefond til \u00e5 betale pensjonspremien.\u00bb Med dette som bakgrunn legger Bergen kommune til grunn at Kode for fremtiden vil finne l\u00f8sninger for ansvarlig og b\u00e6rekraftig styring av sitt oppdrag innenfor de \u00f8konomiske rammene og retningslinjene som foreligger og p\u00e5 en slik m\u00e5te at deres frie egenkapital styrkes til et niv\u00e5 som sikrer mot uforutsette kostnads- og inntektssvingninger. Byr\u00e5det \u00f8nsker \u00e5 styrke \u00f8konomioppf\u00f8lgingen av tilskuddsmottakerne p\u00e5 egen linje i bybudsjettet. Innf\u00f8ring av nye prosedyrer skal bidra til styrket og mer ensartet \u00f8konomioppf\u00f8lging, samtidig tilpasset st\u00f8rrelsen p\u00e5 tilskuddet og akt\u00f8renes \u00f8konomi, med tydeligere kommunikasjon overfor akt\u00f8rene om etterlevelse av kommunens retningslinjer p\u00e5 \u00f8konomifeltet. 5 "
}