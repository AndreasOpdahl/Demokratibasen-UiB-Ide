{
  "dokument_id": "789da3f6-1a4d-5dae-946b-abc8e718a6bf",
  "doc_type": "case_attachment",
  "kommune": 4601,
  "tittel": "H\u00f8ringsnotat - Rekvirering.pdf",
  "url": "https://bergen.kommune.no/politikere-utvalg/api/fil/bk360/10048635/Horingsnotat-Rekvirering-pdf",
  "tekst": " Helse- og omsorgsdepartementet H\u00f8ring Forslag om \u00e5 gj\u00f8re sykepleiere og farmas\u00f8yters midlertidige rett til \u00e5 rekvirere vaksiner i henhold til vaksinasjonsprogram permanent. (Endringer i forskrift om rekvirering og utlevering av legemidler m.m.) H\u00f8ringsfrist: 3. mai 2024 1 Innholdsfortegnelse 1 Innledning .............................................................................................................. 3 2 Bakgrunn................................................................................................................ 3 3 Gjeldende rett ........................................................................................................ 3 4 Folkehelseinstituttets og Helsedirektoratets vurdering..................................... 5 5 Departementets vurderinger og forslag ............................................................. 6 6 \u00d8konomiske og administrative konsekvenser.................................................... 7 7 Utkast til forskrift................................................................................................... 7 2 1 Innledning Helse- og omsorgsdepartementet sender med dette p\u00e5 h\u00f8ring forslag om \u00e5 gj\u00f8re sykepleieres og farmas\u00f8yters midlertidige rett til \u00e5 rekvirere vaksiner i henhold til vaksinasjonsprogram mot covid-19 som gjelder til 30. juni 2024 permanent. Det foresl\u00e5s ogs\u00e5 at sykepleiernes midlertidige rekvireringsrett for influensavaksiner i henhold til vaksinasjonsprogram gj\u00f8res varig. Gjeldende midlertidige rekvireringsrett, som f\u00f8lger av forskrift 2. juni 2022 nr. 977 om rekvirering og utlevering av legemidler m.m. \u00a7\u00a7 7-1a og 7-2, opph\u00f8rer 1. juli 2024 og det foresl\u00e5s derfor at forskriftsendringen skal tre i kraft fra denne dato. 2 Bakgrunn Vaksinering er frivillig. I dag har farmas\u00f8yter i apotek rett til \u00e5 rekvirere vaksiner mot sesonginfluensa, b\u00e5de i og utenfor vaksinasjonsprogram, jf. forskrift om rekvirering og utlevering av legemidler m.m. \u00a7 7-2. I tillegg har farmas\u00f8yter i apotek, i kommunal virksomhet, i helseforetak og i private ideelle sykehus en midlertidig rett til \u00e5 rekvirere vaksiner i koronavaksinasjonsprogrammet. Sykepleiere har en midlertidig rett til \u00e5 rekvirere vaksiner til influensa- og koronavaksinasjonsprogrammet. Form\u00e5let med den utvidete rekvireringsretten er \u00e5 \u00f8ke antallet rekvireringer og \u00e5 \u00f8ke tilgangen til vaksinasjon. I forbindelse med vaksinasjon mot covid-19, fremholdt FHI og Helsedirektoratet at det ville v\u00e6re en reell fare for at det ville v\u00e6re mangel p\u00e5 helsepersonell med rett til \u00e5 rekvirere vaksiner til pasient, og med dette beslutte om enkeltpasienter sk ulle gis vaksinen. For \u00e5 redusere risikoen for dette, ble sykepleiere gitt midlertidig rett til \u00e5 rekvirere vaksiner i henhold til koronavaksinasjonsprogrammet og influensavaksinasjonsprogrammet ut juni 2023, jf. forskrift om rekvirering og utlevering av legemidler m.m. \u00a7 7-1a. Provisorfarmas\u00f8yter og reseptarfarmas\u00f8yter ansatt i kommunal virksomhet, i helseforetak og i private ideelle sykehus med driftsavtale med et regionalt helseforetak og provisorfarmas\u00f8yter og reseptarfarmas\u00f8yter i apotek ble gitt midlertidig rett til \u00e5 rekvirere vaksiner i henhold til koronavaksinasjonsprogrammet ut juni 2023, jf. forskriftens \u00a7 7-2. Ordningene ble ved forskrift 29. juni 2023 nr. 1170 forlenget ut juni 2024. Provisorfarmas\u00f8yter og reseptarfarmas\u00f8yter har en varig rett til \u00e5 rekvirere bestemte vaksiner mot sesonginfluensa som skal administreres i apoteket. Folkehelseinstituttet og Helsedirektoratet har vurdert om den midlertidige rekvireringsretten b\u00f8r gj\u00f8res permanent, herunder om slik rekvirering er forsvarlig. Etter etatenes vurdering er det forsvarlig at sykepleiere og farmas\u00f8yter rekvirerer vaksiner til administrering i influensa- og koronavaksinasjonsprogram, se nedenfor i punkt 4. 3 Gjeldende rett Helsepersonelloven \u00a7 11 f\u00f8rste ledd, f\u00f8rste punktum bestemmer at bare leger og tannleger kan rekvirere reseptbelagte legemidler. Av bestemmelsen andre punktum fremg\u00e5r imidlertid at departementet i forskrift kan bestemme at annet helsepersonell med autorisasjon eller lisens kan f\u00e5 begrenset rekvireringsrett. 3 Slike bestemmelser er gitt i forskrift om rekvirering og utlevering av legemidler m.m kapittel 7. I \u00a7 7-1 fremkommer at helsesykepleiere kan rekvirere vaksiner i henhold til godkjent vaksinasjonsprogram, og dette omfatter derfor b\u00e5de vaksiner mot covid-19 og influensavaksiner. Det f\u00f8lger videre av \u00a7 7-2 at provisorfarmas\u00f8yter og reseptarfarmas\u00f8yter i apotek kan rekvirere bestemte vaksiner mot sesonginfluensa som skal administreres i apoteket. Rekvireringsretten omfatter ogs\u00e5 legemidler som er n\u00f8dvendig for administrering av vaksinen. Som nevnt over er sykepleiere, provisorfarmas\u00f8yter og reseptarfarmas\u00f8yter ansatt i kommunal virksomhet, i helseforetak og i private ideelle sykehus med driftsavtale med et regionalt helseforetak og provisorfarmas\u00f8yter og reseptarfarmas\u00f8yter i apotek gitt midlertidig rett til \u00e5 rekvirere vaksiner i henhold til koronavaksinasjonspro grammet ut juni 2024. Tilsvarende er sykepleiere gitt midlertidig rett til \u00e5 rekvirere i henhold til influensavaksinasjonsprogrammet . I forskrift 3. april 2008 nr. 320 om legemiddelh\u00e5ndtering for virksomheter og helsepersonell som yter helsehjelp (legemiddelh\u00e5ndteringsforskriften) \u00a7 3 bokstav g defineres ordinering som beslutning tatt av helsepersonell, med rekvireringsrett til pasient, om iverksettelse, videref\u00f8ring eller endring av individuell behandling med legemiddel. Det f\u00f8lger videre av \u00a7 7-5 i forskrift om rekvirering og utlevering av legemidler m.m. at virksomhetsleder som definert i legemiddelh\u00e5ndteringsforskriften kan rekvirere (bestille) legemidler til lokalt legemiddellager i samsvar med liste godkjent av lege. Denne rekvireringsretten skiller seg fra legens, helsesykepleierens, sykepleierens og farmas\u00f8ytenes rekvireringsrett ved at den bare gjelder bestilling til lager, og er ikke en ordineringsrett. Ordineringsretten kan ikke delegeres til helsepersonell uten rekvireringsrett til pasient, noe som medf\u00f8rer at helsepersonellet med rekvireringsrett selv m\u00e5 beslutte om pasienten skal f\u00e5 tilbud om vaksine, jf. helsepersonelloven \u00a7 4 tredje ledd. Ordinerende helsepersonell kan imidlertid benytte medhjelper til \u00e5 sette vaksine, forutsatt at vedkommende har n\u00f8dvendig kompetanse/oppl\u00e6ring, jf. helsepersonelloven \u00a7 5. Det f\u00f8lger av helsepersonelloven \u00a7 16 annet ledd at departementet i forskrift kan fastsette n\u00e6rmere bestemmelser om ordinering av legemidler gjennom virksomhetens prosedyrer som skal kunne erstatte leges eller tannleges individuelle ordinering til enkeltpasienter. Helsepersonelloven gjelder fullt ut for koronavaksinasjonsprogrammet, og det helsepersonell og virksomheter som omfattes av programmet. Helsepersonell er p\u00e5lagt \u00e5 dokumentere n\u00f8dvendige og relevante opplysninger om vaksinasjonen i pasientjournalen. Det samme gjelder for rapportering av n\u00f8dvendige opplysninger til SYSVAK. 4 4 Folkehelseinstituttets og Helsedirektoratets vurdering Folkehelseinstituttet har i samarbeid med Helsedirektoratet vurdert om sykepleieres rett til \u00e5 rekvirere vaksiner mot sesonginfluensa og covid-b\u00f8r gj\u00f8res permanent. Det samme gjelder farmas\u00f8ytenes rett til \u00e5 rekvirere vaksiner i henhold til vaksinasjonsprogram mot covid 19. Det er stor sannsynlighet for at koronavaksinering av risikogrupper vil bli en \u00e5rlig sesongbasert del av vaksinasjonsprogrammet . FHI har tidligere fremholdt at farmas\u00f8yters og sykepleieres rekvireringsrett har v\u00e6rt viktig for at man har greid \u00e5 vaksinere s\u00e5 mange p\u00e5 kort tid, samtidig som andre oppgaver som smittesporing, barnevaksinasjon, vanlige konsultasjoner hos fastleger er blitt l\u00f8st, jf. Helse- og omsorgsdepartementets h\u00f8ring 17. november 2021 om \u00e5 forlenge sykepleiere og farmas\u00f8yters rett til \u00e5 rekvirere vaksiner i henhold til vaksinasjonsprogram mot covid - 19, punkt 4: \u00abEn fortsatt rekvireringsrett for farmas\u00f8yter og sykepleiere vil kunne bidra til en slik \u00f8kt beredskap. FHI uttrykker ogs\u00e5 at det \u00e5 s\u00f8rge for at det er mange vaksinasjonssteder i kommunen og ogs\u00e5 mulig \u00e5 f\u00e5 vaksine etter vanlig arbeidstid, vil kunne \u00f8ke vaksinasjonsdekningen. Bred tilgang til helsepersonell som ogs\u00e5 kan rekvirere vaksinen anses derfor av FHI som et gode for \u00e5 sikre vaksinasjonstilbudet og vaksinasjonstilgangen. FHI gir uttrykk for at de ikke har holdepunkter for at utvidet rekvireringsrett for sykepleiere og farmas\u00f8yter for vaksiner mot covid-19 har f\u00f8rt til noen overvekt av administreringsfeil eller andre bivirkninger etter vaksinasjon utf\u00f8rt av disse yrkesgruppene, og Helsedirektoratet viser til at de ikke har erfaringer som skulle tilsi at utvidet rekvireringsrett har g\u00e5tt p\u00e5 bekostning av faglig forsvarlig vaksinasjon.\u00bb FHI har i tilknytning til vurdering av vaksinasjonskapasitet i 2023 uttalt f\u00f8lgende: \u00abSykepleiere har i dag ikke rekvireringsrett for influensavaksiner, bare helsesykepleiere. Det er en forutsetning for en effektiv gjennomf\u00f8ring av begge vaksinasjonsprogrammene - med en sannsynlig utstrakt ko-administrering - at rekvireringsretten er lik for de to vaksinene. Det betyr at sykepleiere b\u00f8r f\u00e5 rekvireringsrett ogs\u00e5 for influensavaksiner. Erfaringen med \u00e5 gi sykepleiere rekvireringsrett for koronavaksine viser at en slik ordning \u00f8ker fleksibiliteten i systemet uten at det g\u00e5r ut over forsvarligheten. En utvidelse av rekvireringsretten til sykepleierne til ogs\u00e5 \u00e5 omfatte influensavaksine vurderes ikke til \u00e5 endre forsvarlighetsvurderingen.\u00bb Folkehelseinstituttet og Helsedirektoratet anbefaler at dagens midlertidige rekvireringsrett for sykepleiere og farmas\u00f8yter blir varig. Slik rekvireringsrett for sykepleiere og farmas\u00f8yter i vaksinasjonsprogram er begrenset til vaksinering i virksomhet, og inkluderer ikke utsteding av resept for uthenting av vaksine fra andre apotek. Det vises til at bestemmelsene som skal sikre kompetanse og pasientsikkerhet i helselovgivningen herunder helsepersonelloven \u00a7 4, helse- og omsorgstjenesteloven \u00a7 4- 1 og spesialisthelsetjenesteloven \u00a7 2-2, samt krav til internkontroll gjelder fullt ut for alle 5 virksomheter som deltar i vaksinasjonsprogrammet. I tillegg vil vaksinasjonsprogrammets retningslinjer bidra til \u00e5 sikre etterlevelse av de helserettslige rammene for vaksiner. 5 Departementets vurderinger og forslag Departementet viser til at varig rekvireringsrett for sykepleiere og farmas\u00f8yter for vaksiner mot covid-19 vil kunne bidra til at det er tilstrekkelig kapasitet blant helsepersonell til \u00e5 rekvirere vaksinen til enkeltpasient. En slik varig rekvireringsrett vil ogs\u00e5 kunne bidra til at n\u00f8dvendig kapasitet opprettholdes blant legene og helsesykepleierne. FHI har videre fremholdt at det er en forutsetning for en effektiv gjennomf\u00f8ring av begge vaksinasjonsprogrammene at rekvireringsretten er lik for de to vaksinene. Departementet legger dette til grunn. Verken FHI eller Helsedirektoratet har uttrykt erfaringer som skulle tilsi at sykepleiernes og farmas\u00f8ytenes rett til \u00e5 rekvirere vaksiner mot covid-19 og influensavaksiner i henhold til vaksinasjonsprogram ikke har v\u00e6rt utf\u00f8rt faglig forsvarlig. Departementet har f\u00e5tt opplyst at det i l\u00f8pet av den perioden sykepleiere og farmas\u00f8yter har hatt rekvireringsrett for disse vaksinene ikke er sett at dette g\u00e5r ut over forsvarligheten. Verken Legemiddelverket1 eller Folkehelseinstituttet (herunder ved bivirkningsregisteret for vaksiner, BIVAK) har per mars 2023 f\u00e5tt inn bivirkningsmeldinger som er knyttet til disse yrkesgruppenes rekvireringsrett for vaksiner. Ved s\u00f8k i Helsetilsynets tilsynsrapporter p\u00e5 deres nettsider er det heller ikke funnet omtale av avvik eller bekymringsmeldinger tilknyttet slik rekvireringsrett. Etatene mener videre at det er liten risiko for at rekvirering av vaksiner til vaksinasjonsprogram f\u00f8rer til overrekvirering. For \u00e5 sikre en betydelig vaksinasjonskapasitet fremover, foresl\u00e5r Helse- og omsorgsdepartementet \u00e5 gj\u00f8re ordningen med sykepleiernes og farmas\u00f8ytenes midlertidige rekvireringsrett permanent. Etter departementets vurdering kan vaksinasjon i apotek bidra til en \u00f8kt tilgjengelighet og \u00f8kt kapasitet for vaksinasjon. Helsepersonellkommisjonen viser til at antallet farmas\u00f8yter i apotek har \u00f8kt de siste ti \u00e5rene, parallelt med et \u00f8kt antall apotek. I NOU om fremtidens apotek vises det til at antall \u00e5rsverk per apotek i gjennomsnitt har g\u00e5tt ned med om lag to \u00e5rsverk per apotek. Utviklingen er i hovedsak drevet av en reduksjon i antall apotekteknikere og annet personell i apotek. Farmas\u00f8ytene m\u00e5 derfor dekke flere oppgaver i apotek enn tidligere. Videre fremholdes at vurderinger av om helsetjenester i apotek b\u00f8r videreutvikles og integreres i helsetjenesten, hvordan befolkningens tilgang til disse tjenestene kan bedres og de mulige konsekvensene av dette, krever komplekse analyser av dagens og fremtidens helse- og omsorgstjeneste, hvor de valg som tas potensielt kan p\u00e5virke mange og ulike akt\u00f8rer. I NOU \u2019en er det ikke tatt stilling til om rekvirering av vaksiner og vaksinasjon i apotek er god bruk av helsepersonell. Det vil imidlertid fortsatt v\u00e6re kommunene som vil v\u00e6re ansvarlige for gjennomf\u00f8ringen av vaksinasjonsprogrammene. Kommunen m\u00e5 derfor p\u00e5 selvstendig grunnlag ta stilling til hvilke akt\u00f8rer de \u00f8nsker at skal bist\u00e5 i gjennomf\u00f8ringen av vaksinasjonsprogrammet. Varig rekvireringsrett til apotekfarmas\u00f8yter legger derfor til rette for at kommuner kan velge \u00e5 inng\u00e5 avtale med lokale apotek for \u00e5 tilby vaksinasjon n\u00e5r dette vurderes som hensiktsmessig . 1 Direktoratet for medisinske produkter fra 1.1.2024. 6 Varig rekvireringsrett for sykepleiere og farmas\u00f8yter kan \u00f8ke tjenestenes fleksibilitet i oppgavel\u00f8sningen og tilrettelegge for god oppgavedeling, og det er i tr\u00e5d med tanken om at flere personellgrupper skal kunne l\u00f8se flere oppgaver n\u00e5r det er forsvarlig og hensiktsmessig, som Helsepersonellkommisjonen var opptatt av. Departementet st\u00f8tter FHI og Helsedirektoratet som mener at sykepleiere er en viktig ressurs som kan bidra til \u00f8kt kapasitet for \u00e5rlige vaksinasjonskampanjer og ved utbrudd. Sykepleiere kan ogs\u00e5 bidra til bedre kapasitet for vaksinasjon av helsepersonell. FHI og Helsedirektoratet har ikke vurdert om rekvireringsretten ogs\u00e5 b\u00f8r gjelde generelt for vaksinasjonsprogram rettet mot voksne. Departementet foresl\u00e5r derfor at rekvireringsretten gj\u00f8res permanent for influensa og koronavaksiner i vaksinasjonsprogram. Forslaget om permanent rekvireringsrett blir s\u00e5ledes en videref\u00f8ring av den midlertidige ordningen som varer ut juni 2024. 6 \u00d8konomiske og administrative konsekvenser En permanent utvidet rekvireringsrett for sykepleiere og farmas\u00f8yter har ikke \u00f8konomiske og administrative konsekvenser. 7 Utkast til forskrift Utkast til forskrift om endring av forskrift 2. juni 2022 nr. 977 om rekvirering og utlevering av legemidler m.m. Fastsatt av Helse- og omsorgsdepartementet xx. xx 2024 med hjemmel i lov 2. juli 1999 nr. 64 om helsepersonell mv. (helsepersonelloven) \u00a7 11 og lov 4. desember 1992 nr. 132 om legemidler m.v. (legemiddelloven) \u00a7 10 jf. delegeringsvedtak 8. juni 1995 nr. 521. I I forskrift 2. juni 2022 nr. 977 om rekvirering og utlevering av legemidler m.m. gj\u00f8res f\u00f8lgende endring: \u00a7 7-1a skal lyde: \u00a7 7-1a.Sykepleieres rett til rekvirering Sykepleiere kan rekvirere vaksiner i henhold til vaksinasjonsprogram mot covid-19 og influensavaksinasjonsprogrammet, jf. forskrift om nasjonalt vaksinasjonsprogram og forskrift om legemiddelh\u00e5ndtering for virksomheter og helsepersonell som yter helsehjelp. Rekvireringsretten omfatter ogs\u00e5 legemidler som er n\u00f8dvendig for administrering av vaksinen. \u00a7 7-2 annet og tredje ledd skal lyde: Provisorfarmas\u00f8yter og reseptarfarmas\u00f8yter ansatt i kommunal virksomhet, i helseforetak og i private ideelle sykehus med driftsavtale med et regionalt helseforetak kan rekvirere vaksiner i henhold til vaksinasjonsprogram mot covid-19, jf. forskrift om nasjonalt vaksinasjonsprogram og forskrift om legemiddelh\u00e5ndtering for virksomheter og 7 helsepersonell som yter helsehjelp. Rekvireringsretten omfatter ogs\u00e5 legemidler som er n\u00f8dvendig for administrering av vaksinen. Provisorfarmas\u00f8yter og reseptarfarmas\u00f8yter i apotek kan rekvirere vaksiner mot covid-19 i henhold til vaksinasjonsprogram mot covid-19, jf. forskrift om nasjonalt vaksinasjonsprogram, for administrering i apoteket. Rekvireringsretten omfatter ogs\u00e5 legemidler som er n\u00f8dvendig for administrering av vaksinen. Farmas\u00f8yter som eier apotek, har ikke slik rekvireringsrett. N\u00e5v\u00e6rende annet ledd blir nytt fjerde ledd. II Forskriften trer i kraft 1. juli 2024. 8 "
}