{
  "dokument_id": "e3db5fd2-5c5b-59cb-87c6-9b3c72fee2cd",
  "doc_type": "case_presentation",
  "kommune": 4601,
  "tittel": "Ytrebygda gnr 34 bnr 579. Klage p\u00e5 avsl\u00e5tt s\u00f8knad om bilvaskehall",
  "url": "https://bergen.kommune.no/politikere-utvalg/api/fil/bk360/10062741/Framstilling-Ytrebygda-gnr-34-bnr-579-Klage-pa-avslatt-soknad-om-bilvaskehall",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/283305-5 Ytrebygda gnr 34 bnr 579. Klage p\u00e5 avsl\u00e5tt s\u00f8knad om bilvaskehall Hva saken gjelder: Saken gjelder oppf\u00f8ring av vaskehall for biler. Det ble gitt avslag den 30.11.2023, med begrunnelse at tiltaket er i strid med gjeldende reguleringsplan og krever dispensasjon. Det hadde v\u00e6rt korrespondanse mellom s\u00f8ker og Plan- og bygningsetaten om behovet for dispensasjon i forkant av avslaget, og avslag kom etter at s\u00f8ker ba om realitetsbehandling. Tiltakshaver er Uno-X Norge AS. S\u00f8ker er Siv Ing Braathen-S\u00f8mme AS v/Lene Braathen- S\u00f8mme. Eiendommen omfattes av detaljreguleringsplan ID 61340000, YTREBYGDA. GNR 34 BNR 53 MFL., S\u00d8REIDE/DOLVIKEN, ikrafttredelsesdato 23.06.2015. Den oms\u00f8kte delen av eiendommen er regulert til n\u00e6ring og tjenesteyting. I kommuneplanens arealdel (KPA 2018), vedtatt i Bystyret 19.06.2019, viser den oms\u00f8kte delen av eiendommen som ytre fortettingssone. Se avslagsvedtak pkt. 3.1 for utfyllende planstatus. Tiltaket er vurdert av Plan- og bygningsetaten \u00e5 kreve dispensasjon fra regulert arealform\u00e5l. Dette er ikke s\u00f8kt om, da s\u00f8ker er uenig i at tiltaket krever dispensasjon. Det er ikke s\u00f8kt om \u00f8kt bruk av avkj\u00f8rsel, som m\u00e5 gj\u00f8res om tiltaket krever dispensasjon fra reguleringsplanen. Det er ikke dokumentert lovlig vannforsyning og tilkopling til avl\u00f8p, jf. pbl. \u00a7\u00a7 27-1 og 27-2. Dette m\u00e5 bli dokumentert f\u00f8r det kan gis tillatelse til tiltaket. Ansvarlig s\u00f8ker har nabovarslet i tr\u00e5d med pbl. \u00a7 21-3. Det kom inn merknader fra Thomas Dusmanu Graham (gbnr. 34/468, 491), Thore Ingvar Helleb\u00f8 (gbnr. 34/140), Oen AS (gbnr. 34/176/2), Junbo Jia (gbnr. 34/176/1), Jimmy Uldal (gbnr. 34/494, 34/468) og H\u00e5kon Skau Woldsdal (gbnr. 34/140). Merknadene gjelder i hovedsak \u00f8kt st\u00f8y og \u00f8kt trafikk, \u00f8nsker ikke d\u00f8gn\u00e5pen vaskehall tett p\u00e5 soverom, trafikksikkerhet i avkj\u00f8rsel, manglende behov for enda en vaskehall i omr\u00e5det, forurensning fra vaskehallen til n\u00e6romr\u00e5det, at en vaskehall vil bli en ny samlingsplass for MC-grupper og at REMA 1000 m\u00e5tte redusere \u00e5pningstidene fra d\u00f8gn\u00e5pent p\u00e5 grunn av st\u00f8y. Det vises til avslagsvedtak pkt. 3.2 for s\u00f8kers tilsvar og Plan- og bygningsetatens vurdering av merknadene. Klage: Klager anf\u00f8rer at kommunens vurderinger og konklusjoner er b\u00e5de mangelfulle og uriktige, og ikke svarer ut forhold p\u00e5pekt i korrespondanse. Klager ber om at kommunens vedtak oppheves og saken sendes tilbake for ny behandling uten krav om dispensasjon. I begrunnelsen for avslaget vises det til tidligere presiseringer, som etter klager sitt syn mangler utdypende redegj\u00f8relse og begrunnelse. Kommunen tar ikke i tilstrekkelig grad utgangspunkt i ordlyden i reguleringsplanen, og svarer ikke ut klagers redegj\u00f8relser. Det vises til at tiltaket er i strid med \u00abmindre n\u00e6ringsvirksomhet\u00bb, begrunnet med at intensjonen i reguleringsplanen er \u00e5 legge til rette for tjeneste eller virksomhet i tr\u00e5d med G\u00e5byen- 1 strategien. Denne vurderingen er etter klager sitt syn feil og uten forsvarlig begrunnelse og hjemmel. Man kan ikke innskrenke arealform\u00e5let og aktivt innfortolke og endre intensjonen i en reguleringsplan med henvisning til en strategi. En etterf\u00f8lgende g\u00e5strategi er ikke en del av tolkningsgrunnlaget, og strategien er heller ikke gjort juridisk bindende for eiendommen. Ordlyden i planen inneb\u00e6rer ikke at omr\u00e5det skal v\u00e6re bilfritt eller bare tiltrekke seg g\u00e5ende. Krysset mot Ytrebygdsvegen har kapasitet til tiltaket. Det som er relevant i vurderingen er om tiltaket isolert eller samlet gir \u00abstor trafikkgenererende aktivitet innenfor omr\u00e5det\u00bb. Trafikkaktivitet p\u00e5 tilst\u00f8tende omr\u00e5der er da av mindre betydning, og m\u00e5 v\u00e6re begrenset til eventuelt tolkingsbidrag. At det er trafikk innen arealform\u00e5let N/T det menes, st\u00f8ttes ogs\u00e5 av ordlyden. Trafikkbelastningen av tiltaket blir ikke stor sammenlignet med alternativ utnyttelse av eiendommen. Det vises ellers til komplett klage datert 12.12.2023 og brev datert 17.11.2023. Fagetatens vurdering og anbefaling: Plan- og bygningsetaten som fagetat opprettholder sin vurdering om at tiltaket krever dispensasjon fra reguleringsplanen og anbefaler at vedtaket opprettholdes. Fagetaten vurderer at arealform\u00e5l i reguleringsplaner definerer konkret hva slags arealbruk som er tillatt innenfor et avgrenset areal, og gir bindende rammer for arealutnyttingen. For arealform\u00e5let N/T er det i planbeskrivelsen ytret \u00f8nske om \u00e5 avsette omr\u00e5det til bygg for n\u00e6ringsbedrifter, som h\u00e5ndverksbedrifter. Det er ogs\u00e5 tenkt som lokale for kurs, undervisning, utstilling og presentasjon. Det er presisert at det ikke skal etableres trafikkgenererende tiltak i omr\u00e5det. Fagetatens vurdering er at bilvaskehall i seg selv vil medf\u00f8re \u00f8kt bruk av omr\u00e5det, noe det ikke er tatt hensyn til i reguleringsplanen. Ved tolkning av en planbestemmelse er det relevant \u00e5 se til planen som en helhet og hvordan denne er delt opp i ulike arealform\u00e5l med tilh\u00f8rende bestemmelser. Fagetaten opprettholder vurdering i avslaget om at oms\u00f8kt tiltak vil generere st\u00f8rre trafikkbelastning enn det reguleringsplanen legger opp til. Trafikkbelastning til/fra oms\u00f8kte eiendom vil p\u00e5virke trafikken i hele n\u00e6romr\u00e5det, og det kan dermed ikke bare ses p\u00e5 det aktuelle arealform\u00e5let. Det tas ikke stilling til alternativ bruk, bare det som faktisk er oms\u00f8kt. Fagetaten legger til grunn at det p\u00e5 gode vaskedager kan v\u00e6re betraktelig flere biler som bes\u00f8ker vaskehallen enn det s\u00f8ker har ansl\u00e5tt. Det er ikke lagt fram st\u00f8yrapport eller annen dokumentasjon p\u00e5 st\u00f8y fra vaskehallen, selv om s\u00f8ker har opplyst at detaljprosjektering av tiltaket er innenfor gjeldende st\u00f8ykrav. Det vises ellers til fagnotat datert 16.02.2024. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert klagen og er kommet til at vedtaket b\u00f8r opprettholdes. Det vises til fagetatens vurdering om at tiltaket krever dispensasjon fra gjeldende reguleringsplan. Sp\u00f8rsm\u00e5let i denne saken er om arealform\u00e5let \u00abn\u00e6ring/tjenesteyting\u00bb \u00e5pner for bilvaskehall. Byr\u00e5det viser s\u00e6rlig til at det gjennom hele planprosessen har v\u00e6rt snakk om dagligvareforretning med drivstoffautomat i nord (KBA) og n\u00e6ring/tjenesteyting som kan benyttes av h\u00e5ndverksbedrifter, lokale for kurs, undervisning og utstilling i s\u00f8r. Det g\u00e5r ikke frem av plandokumentene at det p\u00e5 noe tidspunkt har v\u00e6rt vurdert vaskehall, og for KBA er det presisert i bestemmelsene at det ikke skal v\u00e6re en ordin\u00e6r bensinstasjon. Det er relevant \u00e5 se p\u00e5 planen som helhet n\u00e5r det vurderes hva de enkelte form\u00e5lene \u00e5pner for. 2 Dette fordi form\u00e5let med planlegging inkluderer \u00e5 se et st\u00f8rre omr\u00e5de som en helhet, i stedet for \u00e5 se hvert omr\u00e5de alene. Klager argumenterer med at ordlyden av \u00abmindre n\u00e6ringsvirksomhet\u00bb ikke utelukker bilvaskehall. Byr\u00e5dets vurdering er at ordlyden m\u00e5 bli lest i sammenheng med \u00f8vrige plandokument og bestemmelsene for \u00f8vrig. I planen er det skilt mellom detaljhandel i form av dagligvarebutikk og drivstoffpumpe i KBA, og \u00abmindre n\u00e6ringsvirksomhet\u00bb i N/T. Dersom det var ment \u00e5 \u00e5pne for vaskehall er det naturlig at dette hadde blitt lagt i KBA. I planbeskrivelsen \u00a7 8.3 blir det nevnt kj\u00f8reskole og utstillingslokale for biler som mulige former for n\u00e6ringsvirksomhet i omr\u00e5det, og i \u00a7 9.1 er det trukket fram at omr\u00e5det kan ses p\u00e5 som et supplement til n\u00e6ringsomr\u00e5det p\u00e5 Kokstad eller en portal til Kokstad fra nord. Dette taler ogs\u00e5 for at den type n\u00e6ringsvirksomhet man s\u00e5 for seg, ikke var veiserviceanlegg som bilvaskehall, men produksjonslokale/kontor for en mindre n\u00e6ringsvirksomhet. At det er vist til g\u00e5byen-strategien i vedtaket kan gi inntrykk av at man har lagt vekt p\u00e5 senere vedtatte strategier, men denne strategien er en oppf\u00f8lging og konkretisering av tidligere f\u00f8ringer og m\u00e5lsetninger. Disse kommer til uttrykk i planen, jf. bestemmelse om at det ikke skal etableres trafikkgenererende aktivitet innenfor omr\u00e5det. Byr\u00e5det er enig med fagetatens vurdering av at \u00f8kt bruk ikke bare kan ses p\u00e5 n\u00e5r det gjelder oms\u00f8kte omr\u00e5de. Begge de regulerte avkj\u00f8rslene f\u00f8rer trafikken gjennom KBA p\u00e5 vei til N/T, slik at \u00f8kt trafikk vil ha p\u00e5virkning ut over selve n\u00e6ringsomr\u00e5det. En bilvaskehall vil etter sin funksjon kreve at kunder kommer med bil. For lokaler for tjenesteyting og h\u00e5ndverksbedrifter kan ansatte og kunder komme med sykkel eller til fots, eller med kollektivtransport. Trafikken til en bilvaskehall vil ogs\u00e5 typisk \u00f8ke p\u00e5 gode vaskedager, mens andre former for n\u00e6ring vil f\u00f8re til mer jevn trafikk. Byr\u00e5dets vurdering er at fagetatens tolking av reguleringsplanen er korrekt, og i tr\u00e5d med legalitetsprinsippet. Oms\u00f8kte tiltak krever dispensasjon fra gjeldende reguleringsplan, eventuelt omregulering. Det presiseres ogs\u00e5 at det m\u00e5 dokumenteres tilknytning til vei, vann og avl\u00f8p, jf. pbl. \u00a7\u00a7 27-1, 27-1 og 27-4. N\u00e5r det gjelder selve tiltaket, ser byr\u00e5det det som positivt at man \u00f8nsker \u00e5 videreutvikle etablert n\u00e6ring, og at mange kunder trolig vil velge \u00e5 kombinere dagligvarehandel med drivstoffylling/lading og vask av bil. Dette gir totalt sett mindre trafikk enn ved \u00e5 m\u00e5tte kj\u00f8re videre for \u00e5 f\u00e5 vasket bilen. Det vises ogs\u00e5 til at det er behov for en vaskehall i omr\u00e5det, da det ikke er bensinstasjon med vaskehall i Dolviken-omr\u00e5det. Byr\u00e5det er derfor positiv til en dispensasjon eller planendring, dersom det velges \u00e5 s\u00f8ke om dette. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Plan- og bygningsetatens vedtak datert 30.11.2023 opprettholdes. Klagen tas ikke til f\u00f8lge. Dato: 11. april 2024 Christine B. Meyer Christine Kahrs Byr\u00e5dsleder Byr\u00e5d for byutvikling 3 Dokumentet er godkjent elektronisk. Vedlegg: Fagetatens notat datert 16.02.2024 med f\u00f8lgende vedlegg: 1. Situasjonskart 2. Flyfoto 3. Situasjonsplan 4. Tegninger 5. Klage datert 14.12.2023 6. Avslag datert 30.11.2023 7. E-post fra byggesak datert 29.11.2023 8. Brev fra s\u00f8ker datert 17.11.2023 9. E-post fra byggesak datert 03.11.2023 10. Mangelsbrev datert 28.09.2023 11. Kommentar til nabomerknader 12. Nabomerknader 13. Trafikkanalyse 14. Byplanavdelingens svar p\u00e5 henvendelse datert 10.05.2023 15. Henvendelse fra s\u00f8ker datert 15.03.2023 16. E-post fra byggesak datert 17.02.2023 17. Forslagstillers planbeskrivelse datert 23.12.2011, revidert 27.06.2013, revidert 19.03.2015 4 "
}