{
  "dokument_id": "51c7a11e-3685-577d-b584-1c3c45124c08",
  "doc_type": "case_attachment",
  "kommune": 4601,
  "tittel": "Forandringshuset KFUK-K~1 Budsjettinnspill",
  "url": "https://bergen.kommune.no/politikere-utvalg/api/fil/bk360/11564379/Forandringshuset-KFUK-K-1-Budsjettinnspill",
  "tekst": "Innspill til Bergen kommunes budsjettforslag for 2025 Til: Utvalg for finans, kultur og n\u00e6ring (Kopi: alle partigrupper) KFUK-KFUM \u00f8nsker \u00e5 takke Bergen kommune for tilliten som vises ved \u00e5 foresl\u00e5 400 000 kroner i st\u00f8tte til v\u00e5rt prosjekt Forandringshuset p\u00e5 kulturbudsjettet for 2025. V\u00e5rt arbeid p\u00e5 Forandringshuset \u2013 En ressurs for fellesskap, mestring og forebygging KFUK-KFUM har i mange \u00e5r skapt trygge livssyns\u00e5pne arenaer for barn og unge p\u00e5 Forandringshuset, med et s\u00e6rlig fokus p\u00e5 ungdommer i s\u00e5rbare livssituasjoner. Gjennom v\u00e5re tiltak styrker vi sosiale ferdigheter, fremmer inkludering og motvirker utenforskap. I dag er en betydelig gruppe ungdom jevnlig tilknyttet v\u00e5re Forandringshus i Loddefjord og Bergen sentrum. Her finner de et inkluderende fellesskap, trygge m\u00f8teplasser og meningsfulle aktiviteter som bidrar til \u00e5 forebygge kriminalitet og styrke sosiale b\u00e5nd. Partnerskap for et bredt, forebyggende tilbud Som en organisasjon som verdsetter samarbeid, tilbyr KFUK-KFUM et bredt og inkluderende spekter av aktiviteter for barn og unge. I samarbeid med kommunen og andre samfunnsakt\u00f8rer legger vi til rette for forebyggende tiltak som styrker tillit og fellesskap p\u00e5 tvers av generasjoner og interesser. I tr\u00e5d med Barneombudets anbefaling til Stortinget om \u00f8kt fokus p\u00e5 forebyggende ungdomstiltak, oppfordrer vi Bergen kommune til \u00e5 prioritere st\u00f8tten til Forandringshuset. Dette vil gj\u00f8re oss i stand til \u00e5 fortsette \u00e5 gi ungdommer et solid grunnlag for trygghet og mestring i en stadig mer kompleks verden. Forandringshuset V13 \u2013 Samarbeid for varig endring for unge i Bergen sentrum KFUK-KFUM har drevet barne- og ungdomsarbeid i Bergen, Nedre Korskirkealmenningen 4, i over 100 \u00e5r. I januar 2024 ble Kirkens Bymisjons ungdomstilbud V13 flyttet til NK4 som en del av et nytt partnerskap med KFUK-KFUM om Forandringshuset V13. Partnerskapet har som m\u00e5l \u00e5 bruke NK4 til en samlet ressurs for forebyggende arbeid, der aktiviteter og tilbud utvikles med ungdommens behov i sentrum. Gjennom 2024 har vi fokusert p\u00e5 \u00e5 samkj\u00f8re v\u00e5re tilbud og styrke v\u00e5rt samarbeid. Forandringshuset V13, med sin sentrale beliggenhet og tilpassede fasiliteter gir ungdom en storstue med trygge aktiviteter skapt for, av og med unge. Intensjonen har hele tiden v\u00e6rt \u00e5 samle gode krefter for \u00e5 skape et kraftsenter for forebyggende arbeid og ungdomskultur. Samtidig har KFUK-KFUM og n\u00e5 Kirkens Bymisjon jobbet for \u00e5 skape en b\u00e6rekraftig drift av NK4 med form\u00e5l om \u00e5 sikre at bruken av bygget kommer unge i Bergen til gode. Samlokaliseringen skal senke terskelen for ungdommer til \u00e5 opps\u00f8ke hjelp, \u00f8ke tilgjengeligheten og gi rom for sterkere tillitsb\u00e5nd og relasjoner til s\u00e5rbare ungdommer. Forandringshuset V13 er en del av SLT-gruppen, en viktig arena for \u00e5 sikre helhetlig koordinering av forebyggende tiltak i Bergen. Forandringshuset V13 deltar i Frivillighetsutvalget og samarbeider med Bergen kommunes ungdomshus, som har tilbud om \u00e5pent hus p\u00e5 NK4, to dager i uken. KFUK-KFUMs budsjettinnspill for 2025: Vi ber om at bevilgningen til KFUK-KFUMs arbeid Forandringshuset \u00f8kes fra 400 000 kroner til 800 000 kroner. En \u00f8kt bevilgning vil styrke KFUK-KFUM og Kirkens Bymisjons arbeid med \u00e5 skape et helhetlig lavterskel ungdomstilbud p\u00e5 Forandringshuset V13. En investering i Forandringshuset er en investering i trygghet og fremtid for unge i Bergen. Vi gir ungdom en mulighet til \u00e5 velge en positiv retning gjennom forebyggende tiltak som forhindrer utenforskap og kriminalitet. Vi h\u00e5per komit\u00e9en vil ta dette innspillet med i sine vurderinger videre, og vi st\u00e5r selvf\u00f8lgelig til disposisjon for videre dialog. Kontaktperson: Julie Arntsen Sondela, Virksomhetsleder Forandringshuset Bergen, KFUK-KFUM julie.sondela@kfuk-kfum.no, tlf. 469 08 014 "
}