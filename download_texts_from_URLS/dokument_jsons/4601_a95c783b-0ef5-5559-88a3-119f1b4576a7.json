{
  "dokument_id": "a95c783b-0ef5-5559-88a3-119f1b4576a7",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 29042025, Sak 137/25, H\u00f8yringsuttale - Forslag til endringar i lov og forskrift om ordning med brukarrom for inntak av narkotika",
  "url": "https://bergen.kommune.no/politikere-utvalg/api/fil/bk360/12589868/Innstilling-vedtak-Hoyringsuttale-Forslag-til-endringar-i-lov-og-forskrift-om-ordning-med-brukarrom-for-inntak-av-narkotika",
  "tekst": "H\u00f8yringsuttale - Forslag til endringar i lov og forskrift om ordning med brukarrom for inntak av narkotika Bergen bystyre behandlet saken i m\u00f8tet 29.04.2025 sak 137/25 og fattet f\u00f8lgende vedtak: Bergen kommune avgir h\u00f8yringsuttale til forslag til endringer i lov og forskrift om ordning med brukarrom for inntak av narkotika slik han kjem fram av forslaget til byr\u00e5det. Bergen bystyres behandling F\u00f8lgende representanter tok ordet: Kjersti Pettersen (H), Even S\u00f8rland (A), Ann Kristin Helland Ramstr\u00f8m (SV), Christine Henriksen \u00d8degaard (MDG), Joel Ysteb\u00f8 (KrF), Diane Alexandra Berbain (SV). Forslag fremsatt i bystyret: Joel Ysteb\u00f8 (KrF) fremsatte p\u00e5 vegne av KrF f\u00f8lgende alternative forslag: Bergen kommune viser til Helse- og omsorgsdepartementets h\u00f8ringsnotat og anerkjenner utfordringene knyttet til alvorlig rusavhengighet og behovet for helsefremmende tiltak for denne gruppen. Samtidig ser Bergen kommune med uro p\u00e5 utviklingen innen rusfeltet, hvor det i \u00f8kende grad prioriteres tiltak som legger hovedvekten p\u00e5 skadereduksjon, mens det langsiktige arbeidet med forebygging, behandling og rehabilitering f\u00e5r for liten oppmerksomhet og for svake rammer. Kommunen er kritisk til \u00e5 \u00e5pne for andre inntaksm\u00e5ter i brukerrom. Dette vil gj\u00f8re tilbudet bredere og mer tilgjengelig, uten at det foreligger tydelig dokumentasjon p\u00e5 at det gir bedre helseeffekt. Det b\u00f8r ikke utvikles tjenester som utilsiktet forlenger eller tilrettelegger for livsfarlig avhengighet. Slike utvidelser m\u00e5 ikke forskyve innsatsen bort fra langsiktig hjelp og behandling. Bergen kommune mener dagens ordning, hvor etablering av brukerrom forutsetter nasjonal dispensasjon, gir et n\u00f8dvendig rammeverk og underst\u00f8tter en helhetlig ruspolitikk med tydelige grenser og ansvar. Kommunen anbefaler derfor at gjeldende lov- og forskriftsregulering videref\u00f8res, og at innsatsen i rusfeltet i st\u00f8rre grad rettes mot forebygging, behandling og hjelp til rusfrihet. N\u00e5r det gjelder forslaget om at kommunene skal kunne tilby rusmiddelanalyser, viser kommunen til at det er behov for mer forskning p\u00e5 hvilken betydning slike analyser har for den enkelte, og om tiltaket faktisk bidrar til \u00e5 forebygge overdosed\u00f8dsfall. Kommunen viser til at SERAF ikke har funnet studier som direkte kobler slike tiltak til redusert d\u00f8delighet. Tiltakene m\u00e5 i s\u00e5 fall utformes med et klart form\u00e5l om \u00e5 overv\u00e5ke og forst\u00e5 rusmiddelsituasjonen, og ikke bidra til \u00e5 legitimere eller trygge bruk av farlige stoffer. Ann Kristin Helland Ramstr\u00f8m (SV) fremsatte p\u00e5 vegne av SV f\u00f8lgende tilleggsforslag: 1. Vilk\u00e5ra for \u00e5 bli registrert som bruker skal ogs\u00e5 gjelde langvarig narkotikaavhengighet. Dette for \u00e5 sikre og opprettholde tjenestens kapasitet og ivareta dagens brukergruppe. 2. Alle som har behov for \u00e5 benytte seg av tilbudene ved brukerrommet, skal f\u00e5 anonymiteten sin ivaretatt. Derfor b\u00f8r det opprettes et eget lukket journalsystem for brukerrom. 3. Faglig registrering og kartlegging skal utf\u00f8res av ansatte med helse- og sosialfaglig. 4. Det b\u00f8r arbeides med forebygging p\u00e5 brukerrommene, og brukerne av brukerrommet skal ogs\u00e5 kunne f\u00e5 hjelp til \u00e5 s\u00f8ke behandling av helse- og sosialfaglig ansatte. 5. Brukerrom skal driftes av kommunen, og ikke av kommersielle eller frivillige akt\u00f8rer. \u00c5 drifte et brukerrom krever faglig kompetanse og eventuelle endringer m\u00e5 sees i sammenheng med den overordnede rusfaglige planen til Bergen kommune. 6. Leder av brukerrommet b\u00f8r fortsette \u00e5 ha helsefaglig utdanning eller sosialfaglig kompetanse. 7. F\u00f8r det eventuelt innf\u00f8res mobile l\u00f8sninger m\u00e5 det p\u00e5 forh\u00e5nd utredes hvordan HMS for ansatte og brukere skal ivaretas. 8. Rusmiddelanalyse er skadereduserende, bidrar til \u00e5 monitorere det illegale markedet, og gir mulighet til \u00e5 iverksette storskala varslingskampanjer raskt hvis farlig stoff er i oml\u00f8p. Erfaringer fra andre land tilsier ogs\u00e5 at slike tjenester er en god mulighet til \u00e5 komme i kontakt med brukergrupper man ellers i liten grad n\u00e5r. Bystyret ber nasjonale myndigheter legge til rette for ulike modeller for rusmiddelanalysetjenester i kommunene, som er tilgjengelig for alle i tillegg til brukerne i brukerrom. Votering: Alternativt forslag fra KrF, fremsatt av Joel Ysteb\u00f8 (KrF), fikk 2 stemmer (KrF), og var dermed falt. Innstillingen ble vedtatt med 55 stemmer (H, A, FrP, BL, MDG, V, INP, Sp, PP). Tilleggsforslag punkt 1, 3, 4 og 8 fra SV, fremsatt av Ann Kristin Helland Ramstr\u00f8m (SV), fikk 27 stemmer (A, SV, MDG, V, R), og var dermed falt. Tilleggsforslag punkt 2 fra SV, fremsatt av Ann Kristin Helland Ramstr\u00f8m (SV), fikk 13 stemmer (SV, V, R), og var dermed falt. Tilleggsforslag punkt 5-7 fra SV, fremsatt av Ann Kristin Helland Ramstr\u00f8m (SV), fikk 10 stemmer (SV, R), og var dermed falt. Utvalg for helse og sosial behandlet saken i m\u00f8tet 09.04.2025 sak 40/25 og avga f\u00f8lgende innstilling: Utvalgets innstilling og bystyrets vedtak er likelydende. Byr\u00e5det behandlet saken i m\u00f8tet 03.04.2025 sak 75/25 Byr\u00e5det innstiller til bystyret \u00e5 gjere f\u00f8lgande vedtak: Byr\u00e5dets og utvalgets innstilling er likelydende. 2 "
}