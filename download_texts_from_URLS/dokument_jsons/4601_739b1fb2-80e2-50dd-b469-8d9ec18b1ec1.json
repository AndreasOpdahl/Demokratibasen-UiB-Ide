{
  "dokument_id": "739b1fb2-80e2-50dd-b469-8d9ec18b1ec1",
  "doc_type": "case_presentation",
  "kommune": 4601,
  "tittel": "Filmmelding 2024",
  "url": "https://bergen.kommune.no/politikere-utvalg/api/fil/bk360/11207410/Framstilling-Filmmelding-2024",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/134333-3 Filmmelding 2024 Hva saken gjelder: Byr\u00e5det legger i denne saken frem en filmmelding. Meldingen f\u00f8lger opp Bergen kommunes f\u00f8rste filmmelding som kom i 2011, og kommunens satsing p\u00e5 filmfeltet som skisseres i Bergen kommunes kunstplan for det profesjonelle feltet 2018-2027. Form\u00e5let med meldingen er \u00e5 innhente og legge frem et oppdatert faktagrunnlag for kommunens videre arbeid p\u00e5 filmfeltet i Bergen. Filmmeldingen gir kunnskap om hvilke utfordringer ulike deler av bransjen opplever. Meldingen belyser ogs\u00e5 hvor kommunen kan eller b\u00f8r fokusere sitt virkemiddelapparat for \u00e5 tilrettelegge for vekst for den regionale filmn\u00e6ringen, og meldingen vil slik inng\u00e5 i arbeidet med revisjon av kommunens filmpolitikk. \u00d8konomiske konsekvenser: Ingen \u00f8konomiske konsekvenser utover gjeldende handlings- og \u00f8konomiplan, i overensstemmelse med vedtatt Planstrategi for Bergen kommune 2023-2027. Byr\u00e5dets vurdering og anbefaling/konklusjon: Byr\u00e5det vil sikre \u00f8konomisk st\u00f8tte og forutsigbare rammevilk\u00e5r til byens profesjonelle kulturinstitusjoner. P\u00e5 filmfeltet er et viktig ledd i dette \u00e5 jobbe for at filminsentivordningen styrkes, og \u00e5 arbeide opp mot sentrale myndigheter for \u00e5 rette opp i den store skjevfordelingen som er mellom kulturinstitusjoner i Oslo-regionen og resten av landet. P\u00e5 filmfeltet handler dette blant annet om \u00e5 arbeide for \u00e5 \u00f8ke andelen av statlige midler som fordeles gjennom Norsk filminstitutt til regional film. Film er et sterkt kulturuttrykk som treffer bredt. Film kan l\u00f8fte frem historiene og stemmene fra Bergen og Vestlandet nasjonalt og internasjonalt. Byr\u00e5det vil med filmmeldingen sette s\u00f8kelys p\u00e5 at Bergen mer enn noensinne fremst\u00e5r som en sterk filmby. Det har de siste \u00e5rene blitt produsert en rekke internasjonalt anerkjente dokumentarer og store spillefilmer fra byen, med kino- og Netflix-suksessen \u00abKrigsseileren\u00bb som den aller st\u00f8rste satsingen til n\u00e5. For at byens filmtalenter skal bli l\u00f8ftet frem og fortelle v\u00e5re historier fra Bergen og Vestlandet p\u00e5 kinolerretet, eller gjennom andre digitale plattformer, har det v\u00e6rt vesentlig at Bergen kommune har bidratt til \u00e5 \u00f8ke produksjonsvolumet gjennom langsiktig satsing p\u00e5 virkemiddelapparatet, som har vektlagt \u00e5 bygge opp lokale filmprodusenter. Filmbransjen er en viktig kulturn\u00e6ring, med ringvirkninger til tilknyttede n\u00e6ringer og andre sektorer som n\u00e6ringsliv og reiseliv. Med landets f\u00f8rste filmmelding i 2011 ble Bergen kommune en foregangskommune i den regionale filmpolitikken med en tydelig satsing p\u00e5 filmfeltet som kulturn\u00e6ring. En langsiktig satsing p\u00e5 \u00e5 bygge opp et virkemiddelapparat med senter og fond har bidratt til \u00e5 bygge og styrke filmbransjen i byen. I tillegg til ressursene Bergen kommune legger inn i Vestnorsk Filmsenter og Mediefondet Zefyr i kraft av eierskap, gis det \u00e5rlige tilskudd til disse over egen 1 linje i bybudsjettet p\u00e5 til sammen kr 7 354 000,- (sum i byr\u00e5dets innstilling til 2025-budsjettet) til drift og bransjeutvikling. I tillegg gis det tilskudd til filmformidling ved BIFF og Cinemateket p\u00e5 til sammen kr 1 423 000,- (sum i byr\u00e5dets innstilling til 2025-budsjettet). Filmmeldingen bekrefter at denne innretningen oppleves m\u00e5lrettet og b\u00e6rer frukter. Bergen Internasjonale Filmfestival og Cinemateket har i tillegg f\u00e5tt tildelt prosjektmidler over tverrfaglige s\u00f8kbare ordninger for profesjonelle kunst- og kulturtiltak. Akt\u00f8rer p\u00e5 filmfeltet har f\u00e5tt tildelt stipendmidler og prosjektmidler til internasjonal kulturutveksling. Konsekvensene av kutt i kulturtilskudd og -stipender for filmfeltet er kommentert i filmmeldingen av noen av stemmene fra filmbransjen. Som f\u00f8lge av budsjettenigheten i bystyret for H\u00d8P 2025-2028 vil kultur- og arbeidsstipend videref\u00f8res. Satsingen p\u00e5 filmfeltet gjennom tilskudd til Vestnorsk filmsenter og Mediefondet Zefyr videref\u00f8res ogs\u00e5. Byr\u00e5det er forn\u00f8yd med at Bergen kommune langsiktig har bygget opp og st\u00f8ttet dette effektive og kompetente virkemiddelapparatet. De har langt p\u00e5 vei lykkes med \u00e5 bygge bransje og bidra til \u00e5 \u00f8ke produksjonsvolumet. Byr\u00e5det ser likevel at utfordringen med et ujevnt produksjonsvolum og manglende kontinuitet fortsatt er den samme som ble beskrevet i forrige filmmelding. Filmmeldingen viser at det er vesentlig for Bergen som filmby og Vestlandet som filmregion at kommunen jobber opp mot staten for \u00e5 f\u00e5 p\u00e5 plass en regelstyrt insentivordning. En slik ordning vil bidra markant til \u00e5 f\u00e5 opp produksjonsvolumet og styrke kontinuiteten, gjennom vekselsvis internasjonale og lokale produksjoner. Filminsentivordningen i Norge er lite konkurransedyktig sett opp mot andre sammenlignbare land i Europa. Det er naturlig at en styrkning av filminsentivordningen skjer p\u00e5 statlig niv\u00e5, da skattesystemet i Norge medf\u00f8rer at det er staten som innhenter momsinntektene. Begrunnelse for framleggelse til bystyret: Oppgaver for Bergen bystyre 2023-2027, vedtatt av Bergen bystyre 04.09.24 i sak 287-24, punkt 5.8.1 Kommunale planer: a. Planer som fastsetter m\u00e5l og strategier for politikkomr\u00e5der og utforming av tjenesteproduksjon b. Temaplaner og andre overordnete planer og strategier. Byr\u00e5det innstiller til bystyret \u00e5 fatte f\u00f8lgende vedtak: 1. Bystyret tar \u00abFilmmelding Bergen kommune 2024\u00bb til orientering. 2. Bystyret ber byr\u00e5det arbeide for at den statlige filminsentivordningen blir regelstyrt. 3. Bystyret ber om at meldingen inng\u00e5r i arbeidet med videreutvikling av kommunenes filmpolitikk. Dato: 10. desember 2024 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg: Filmmelding Bergen kommune 2024 2 "
}