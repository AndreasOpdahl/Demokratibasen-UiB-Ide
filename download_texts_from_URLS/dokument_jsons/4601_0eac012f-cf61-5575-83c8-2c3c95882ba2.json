{
  "dokument_id": "0eac012f-cf61-5575-83c8-2c3c95882ba2",
  "doc_type": "case_attachment",
  "kommune": 4601,
  "tittel": "Fagnotat, sluttbehandling - \u00c5rstad,  Gnr. 13,  Bnr. 1132,   Sykkelvei fra Hagerupsvei til Mindemyren,   Offentlig reguleringsplan",
  "url": "https://bergen.kommune.no/politikere-utvalg/api/fil/bk360/10922191/Fagnotat-sluttbehandling-Arstad-Gnr-13-Bnr-1132-Sykkelvei-fra-Hagerupsvei-til-Mindemyren-Offentlig-reguleringsplan",
  "tekst": " Plan- og bygningsetaten Til Fagnotat BBU - Seksjon byutvikling (Arbeidssted) V\u00e5r referanse: PLAN-2022/20461-100 Saksbehandler: Bjarte Stavenes Dato: 08.08.2024 Fra Plan- og bygningsetaten Forslag til detaljregulering anbefales vedtatt \u00c5rstad, Gnr. 13, Bnr. 1132, Sykkelvei fra Hagerups vei til Mindemyren, Arealplan-ID 65150000 Om planforslaget Vestland fylkeskommune fremmer p\u00e5 vegne av Milj\u00f8l\u00f8ftet detaljreguleringsplan for strekningen mellom Hagerups vei og Mindemyren, via Wergeland sentrale deler. Planen dekker deler av Fv. 582 Storetveitvegen og deler av Fv. 582 Minde All\u00e9. Planen er initiert p\u00e5 grunn av behovet for bedre forhold for syklister, men skal ivareta alle trafikanter. Samtidig skal planen opprettholde intensjonen om urbanitet fra vedtatt omr\u00e5deregulering \u00abOffentlig reguleringsplan for sentrale deler av Wergeland\u00bb (Plan-ID 6116000). Planarbeidet ble startet i 2016, og planen var til offentlig ettersyn (h\u00f8ring) h\u00f8sten 2022. Strekningen inng\u00e5r i offentlig utbyggingsfase 1 i gjeldende sykkelstrategi for Bergen, og har derfor h\u00f8y prioritet i Milj\u00f8l\u00f8ftet. Postadresse: Telefon: 55566310 Postboks 7700, E-post: postmottak.planogbygg@bergen.kommune.no 5020 BERGEN Kontoradresse: Internett: www.bergen.kommune.no Johannes Bruns gate 12, 5008 BERGEN Planforslaget er en detaljregulering av samferdselsarealet gjennom sentrale deler av Wergeland, og tar med byggeomr\u00e5der fra omr\u00e5dereguleringen som p\u00e5virkes av planen. Vedtatt trafikkomlegging mot Inndalsveien opprettholdes, ved at trafikken dit ledes gjennom nordre del av Eikeveien. Sykkell\u00f8sningen gjennom Wergeland er endret fra sykkelfelt i omr\u00e5deplanen til sykkelveg i dette planforslaget. Planen viser gjennomg\u00e5ende sykkelveg med fortau. Det er utarbeidet en formingsveileder som legger opp til en \u00abstedstilpasset sykkelveg\u00bb gjennom byrommet hvor de nye allmenningene m\u00f8ter Storetveitveien. Sykkelvegen krysser ingen avkj\u00f8rsler gjennom planomr\u00e5det. Planforslaget forutsetter rivning av 10 boliger, hvorav fire allerede er regulert revet gjennom omr\u00e5dereguleringen. De resterende seks inng\u00e5r ogs\u00e5 i privat reguleringsplan for Nyhaugveien (plan-ID 65230000). Av disse er fire kj\u00f8pt opp av private eiendomsutviklere, og to er boliger hvor grunneier ikke \u00f8nsker at huset deres skal rives. Deler av planomr\u00e5det er dekket av hensynssone kulturminner/kulturmilj\u00f8 i KPA2018. Dette er vurdert \u00e5 utl\u00f8se behov for konsekvensutredning (KU), som ble utf\u00f8rt f\u00f8r 1.gangsbehandling. To av husene som forutsettes revet i planforslaget har kulturminneverdi. Konsekvensutredningen konkluderer likevel med at tiltaket kan gjennomf\u00f8res. Wergeland er et transformasjonsomr\u00e5de. Fortetting og tilrettelegging for mer milj\u00f8vennlige reiseformer er en \u00f8nsket utvikling. Avklaring og gjennomf\u00f8ring av samferdselsarealene sentralt p\u00e5 Wergeland er viktig for \u00e5 f\u00e5 fullf\u00f8rt transformasjonen p\u00e5 Wergeland. Plan- og bygningsetaten anbefaler at planen vedtas slik den legges frem n\u00e5. Fagetatens vurderinger fremg\u00e5r av dette fagnotatet, som avsluttes med anbefaling av vedtak. Se planbeskrivelsen med vedlegg for utfyllende opplysninger. Overordnede planer og retningslinjer Planforslaget er innordnet overordnede nasjonale-, regionale og kommunale f\u00f8ringer. Det er s\u00e6rlig m\u00e5lsettinger knyttet til transport, ved bedre tilrettelegging for myke trafikanter og kollektivtransport som er hovedplangrep i dette planforslaget. De nasjonale forventningene til regional og kommunal planlegging 2023-2027 ble vedtatt 20. juni 2023. Regjeringen har forventninger til at: \u00b7 Sykling, gange og kollektivtrafikk prioriteres i byer og tettsteder gjennom planlegging av helhetlig infrastruktur som er sammenhengende, tilgjengelig, attraktiv og trygg. \u00b7 I arbeidet med byvekstavtaler i de store byene skal hovedtyngden av vekst i boliger og arbeidsplasser komme i eller i n\u00e6rheten av st\u00f8rre knutepunkter for \u00e5 bygge opp under nullvekstm\u00e5let, med de tilpasninger som f\u00f8lger av den enkelte avtale. \u00b7 I planleggingen b\u00f8r det prioriteres \u00e5 legge til rette for et utbyggingsm\u00f8nster som begrenser transportbehovet, gir grunnlag for et godt kollektivtransporttilbud og som gj\u00f8r sykling og gange trygt og attraktiv. Saksnummer PLAN-2022/20461 Side 2 av 16 Kommuneplanens samfunnsdel Kommuneplanens samfunnsdel ble vedtatt av Bergen bystyre 24. juni 2015. Visjonen er aktiv og attraktiv by. Her heter det at man skal legge til rette for at innbyggerne skal bevege seg mer i hverdagen, og ha et aktivt og n\u00e6rt forhold til n\u00e6romr\u00e5dene sine. Her pekes det p\u00e5 hensynet til folkehelse og klimaperspektivet. Det heter videre at alle omr\u00e5der skal planlegges p\u00e5 fotgjengernes premisser. Transportpyramiden med de g\u00e5ende p\u00e5 toppen illustrerer dette godt. \u00abG\u00e5byen\u00bb er tett koblet til arealpolitikken i Bergen som inneb\u00e6rer \u00abfortetting med kvalitet\u00bb. Tetthet gir korte avstander og favoriserer de aktive transportformene. Kommuneplanens arealdel, KPA 2018 Hovedgrepene i KPA er A) Fra bilbasert til kompakt g\u00e5by B) Bestemmelser som sikrer god livskvalitet og C) Vektlegging av bl\u00e5gr\u00f8nne strukturer Identitet med s\u00e6rpreg \u2013 kulturminnestrategi for Bergen Strategien ble vedtatt av Bergen bystyre 19. juni 2017. Her heter det: I Bergen skal vern av kulturminneverdier sikre kvalitet, identitet og s\u00e6rpreg i byutviklingen. G\u00e5strategi for Bergen 2020-2030 G\u00e5strategien ble vedtatt av Bergen bystyre 17. november 2020. Visjonen er at det skal v\u00e6re attraktivt og sikkert \u00e5 g\u00e5 i Bergen. Sykkelstrategi for Bergen 2018-2030 Sykkelstrategien ble vedtatt av Bergen bystyre 17. november 2020. Hovedm\u00e5let er at flere skal sykle mer. Visjonen er at det skal v\u00e6re attraktivt og sikkert \u00e5 sykle i Bergen. Et delm\u00e5l er at Bergen skal ha et sammenhengende og sikkert sykkelnett med god tilgjengelighet og sykkelvennlig utforming. Milj\u00f8l\u00f8ftets handlingsprogram 2025-2028 Milj\u00f8l\u00f8ftet er rammen om samarbeidet med byvekstavtalen og bompengepakken. Nullvekstm\u00e5let ligger til grunn. Det betyr at all vekst i transporten skal skje som aktiv transport (gange / sykling) eller kollektivtransport. Tiltaket som reguleres i denne planen er definert som et Milj\u00f8l\u00f8ftprosjektet, og finansiering er sikret i Milj\u00f8l\u00f8ftets handlingsplan 2025- 2028 (vedtatt av Bergen bystyre 19.06.24). Gr\u00f8nn strategi \u2013 Klimastrategi for Bergen 2022-2030 Gr\u00f8nn strategi er klima og energihandlingsplan for Bergen og ble vedtatt av bystyret 25. januar 2023. Bergen skal ha gode, effektive og milj\u00f8vennlige transportl\u00f8sninger. Gange, sykkel og kollektivtransport skal prioriteres, og transportbehovet skal reduseres. Byr\u00e5dets politiske plattform 2023-2027 - Klosterhagen-erkl\u00e6ringen \u2013 P\u00e5 lag med Bergen Under overskriften \u00abTryggere \u00e5 sykle og g\u00e5\u00bb sies det at Byr\u00e5det mener det m\u00e5 gj\u00f8res tryggere \u00e5 ferdes til fots og p\u00e5 sykkel i byen v\u00e5r. De vil utvide sykkelveinettet med sammenhengende traseer i bydelene, men lage enklere l\u00f8sninger som krever mindre areal. Saksnummer PLAN-2022/20461 Side 3 av 16 \u00c5rsoppdraget for Plan- og bygningsetaten 2024 3.2.13 Etaten skal samarbeide med Bymilj\u00f8etaten, Vestland fylkeskommune og Statens vegvesen om \u00e5 f\u00f8lge opp Sykkelstrategi for Bergen og Handlingsplan for sykkelsatsing p\u00e5 kommunalt vegnett 2021-2024. Det bes om at arbeid med reguleringsplaner for sykkeltilrettelegging har h\u00f8y prioritet. Omkringliggende p\u00e5g\u00e5ende planer p\u00e5 Wergeland 64230000 \u00c5rstad, gnr 13 bnr 81, 233 mfl. Nyhaugveien boliger, reguleringsplan Nyhaugveien var til 1. gangs behandling i 2018, og i 2024 er det gjennomf\u00f8rt en begrenset h\u00f8ring. Planforslaget viser fortetting i tr\u00e5d med overordnede m\u00e5l og bidrar til \u00e5 omgj\u00f8re Storetveitvegen fra \u00abveg\u00bb til gate. Forslaget legger til rette for utvikling av et st\u00f8rre boligomr\u00e5de basert p\u00e5 transformasjon av villaeiendommer med store hager til en tettere boligstruktur. Omr\u00e5det mellom Nyhaugveien og Storetveitvegen var avsatt til sentrumsomr\u00e5de S11 i KPA ved oppstart i 2014. I KPA18 ligger planomr\u00e5det innenfor byfortettingssone. 71200000 \u00c5rstad, gnr 15 bnr 163 mfl. Nyhaugen Det ble meldt oppstart p\u00e5 planarbeidet i mars 2023. Bakgrunn for planforslaget er en videref\u00f8ring av transformasjon av Wergeland sentrum. Planforslaget vil utgj\u00f8re en detaljregulering for deler av omr\u00e5deplan 4601_61160000 vedtatt 24.04.2013, for delfeltene S1, S3, S4, S5 og B2. Form\u00e5let med reguleringsplanen er \u00e5 tilrettelegge for boliger og noe n\u00e6ringsvirksomhet i et sammenhengende sentrumsomr\u00e5de p\u00e5 vestsiden av bybanestoppet p\u00e5 Wergeland, i overgangen mellom Wergeland og Mindemyren. Det legges opp til gode byrom og attraktive uteoppholdskvaliteter. 70230000 \u00c5rstad, gnr 13 bnr 69 m.fl Wergelandsbakken Oppstart ble kunngjort i juni 2020. Planforslaget ligger innenfor byfortettingssone, sone 2, i KPA der det \u00e5pnes for en relativt h\u00f8y utnyttelse. Hensikten med planarbeidet er \u00e5 legge til rette for bolig. Wergelandsbakken 1 foresl\u00e5s revet, og det legges opp til fortetting med nye ene- og tomannsboliger. Totalt planlegges det 14 boenheter, inkludert enhetene i eksisterende villaer. Saksnummer PLAN-2022/20461 Side 4 av 16 Planprosess og medvirkning Det ble varslet oppstart for planarbeidet \u00abSykkelvei fra Hagerups vei til Mindemyren\u00bb 01.10.2016. Plangrensen ble utvidet i varslingsbrev 03.08.2020. H\u00f8sten 2022 ble planforslaget lagt ut til offentlig ettersyn (h\u00f8ring). Det har v\u00e6rt en lang og krevende planprosess, med flere tunge problemstillinger. Kompleksiteten og overordnede m\u00e5lkonflikter har bidratt til at planarbeidet har tatt lang tid. Sentrale problemstillinger har v\u00e6rt: - Konsekvenser for boliger og kulturmilj\u00f8 - Valg av l\u00f8sning for g\u00e5ende og syklende - Trafikkomlegging mot Inndalsveien, med trafikk via Eikeveien. - Ivaretakelse av kollektivtrafikk (buss). - Tilpasning til tilgrensende planer Selv om dette planarbeidet hadde oppstart i 2016, har strekningen delvis v\u00e6rt under planlegging siden cirka 2009. Relevante tidligere planer har blant annet v\u00e6rt omr\u00e5deregulering for Wergeland sentrale deler (plan-ID 61160000), omr\u00e5deregulering for Mindemyren (plan-ID 61140000), bybanen mot Fyllingsdalen (plan-ID 64860000) og sykkelanlegg i Storetveitveien (plan-ID 63100000). Sistnevnte er et p\u00e5g\u00e5ende planarbeid. Merknader og uttalelser ved offentlig ettersyn Planforslaget ble sendt p\u00e5 h\u00f8ring og lagt ut til offentlig ettersyn 27.08.2022. H\u00f8ringsfristen var 11.10.2022. I h\u00f8ringsperioden ble det gjennomf\u00f8rt kontordag/informasjonsdag 20.09.22 p\u00e5 Storetveit skole. Ved h\u00f8ringsfristens utl\u00f8p var det kommet inn 27 private merknader og 14 uttalelser fra h\u00f8ringsinstanser. Disse er oppsummert og kommentert av forslagsstiller i merknadsskjemaene datert juni 2024, ett for private merknader og ett for h\u00f8ringsinstanser. Materialet er gjennomg\u00e5tt og vurderes som dekkende. I uttalelsene og merknadene blir det i hovedtrekk pekt p\u00e5 f\u00f8lgende: \u25aa Trafikk: Mange protesterer mot at trafikk fra Storetveitveien til Inndalsveien skal legges om, slik at den g\u00e5r via Eikeveien. \u25aa Riving av boliger: De som mister boligene sine \u00f8nsker ikke dette. \u25aa Kulturminnevern: \u00d8nsker ikke at boliger med kulturminneverdi skal rives. \u25aa Valg av sykkell\u00f8sning: Ulike innspill i fav\u00f8r av b\u00e5de sykkelfelt eller sykkelveg. Begrensede h\u00f8ringer Det er foretatt begrenset h\u00f8ring av planforslaget i perioden 02.04.24-24.04.24, for den delen som gjelder Eikeveien, nordre del. Planforslaget har her blitt justert etter offentlig ettersyn. Sykkelvegen p\u00e5 vestsiden ble tatt ut og delvis erstattet med en vareleveringslomme. Bakgrunnen for endringen er tilpasninger til lokalt n\u00e6ringsliv. Det kom inn 2 merknader fra private, og 3 fra h\u00f8ringsinstanser. De private var begge knyttet til Eikeveien 1, og det ble fremmet sterk misn\u00f8ye med planforslaget og konsekvensene for n\u00e6ringsvirksomheter og leietakere i Eikeveien 1. H\u00f8ringsinstansene peker p\u00e5 de negative virkningene ved \u00e5 ikke f\u00e5 etablert eget tilbud for syklister i Eikeveien. Saksnummer PLAN-2022/20461 Side 5 av 16 Det har i tillegg v\u00e6rt to begrensede h\u00f8ringer i april 2024 for mindre forhold knyttet til to ulike h\u00f8ringsparter: - Minde All\u00e9 4-6: Utvidelse av planomr\u00e5det for at det skal dekke hele bygningsmassen som er planlagt revet. Forholdene ble avklart i eget m\u00f8te i forkant, og det kom ingen merknader til denne h\u00f8ringen. - NVE: Formell h\u00f8ring da NVE ikke hadde f\u00e5tt planforslaget p\u00e5 h\u00f8ring ved offentlig ettersyn h\u00f8sten 2020. NVE svarte med en kort merknad. Alle merknadene knyttet til de begrensede h\u00f8ringene er oppsummert og kommentert i merknadsskjemaene datert juni 2024 - ett for private merknader og ett for h\u00f8ringsinstanser. Endringer etter offentlig ettersyn og begrensede h\u00f8ringer Endringene som er foretatt etter offentlig ettersyn fremg\u00e5r av planbeskrivelsens kapittel 5.4. De fleste endringene vil ogs\u00e5 v\u00e6re omtalt i merknadsskjemaene datert juni 2024, ett for private merknader og ett for h\u00f8ringsinstanser. Planmaterialet er oppdatert i henhold til endringene. De viktigste endringene er: - Ikke eget sykkeltilbud i Eikeveien. - Vareleveringslomme lagt til p\u00e5 vestsiden av Eikeveien, og flere avkj\u00f8rsler opprettholdes. - Tine sitt gamle administrasjonsbygg er tatt ut, siden det er regulert i plan-ID 66060000 (Delfeltene S8 og S10 Mindemyren). - Redusert planomr\u00e5det nordvest for Eikeveien. - N\u00e6rmere detaljering av omr\u00e5det ved Wergeland kollektivknutepunkt. - Bestemmelser: Rekkef\u00f8lgekrav for trafikkomleggingen mot Inndalsveien. - Det er utarbeidet en formingsveileder som gjennom bestemmelsene skal v\u00e6re retningsgivende. - Mer plass til gr\u00f8ntareal. - Mindre endringer som blant annet justering av feltnavn og andre plantekniske tilpasninger. Vurdering av planforslaget Plan- og bygningsetaten kommenterer sakens sentrale problemstillinger. \u00d8vrige tema anses som tilfredsstillende l\u00f8st og belyst. Vi slutter oss til hovedform\u00e5let (Samferdselsanlegg) og det planfaglige grepet i planforslaget. Forslaget til detaljregulering vurderes \u00e5 v\u00e6re tilfredsstillende og anbefales vedtatt. Bedre konkurranseforhold for milj\u00f8vennlig transport Dette planforslaget gir et vesentlig bedre tilbud for b\u00e5de g\u00e5ende og syklende i omr\u00e5det, og kollektivtrafikken blir bedre ivaretatt enn i dag. For biltrafikk antas forholdene \u00e5 bli tiln\u00e6rmet uendret, med unntak av trafikk til Inndalsveien som vil f\u00e5 en ny situasjon som er litt mer tungvint. Samlet sett gj\u00f8r oppgraderingen av tilbudet for gange, sykkel og kollektivtrafikk at konkurranseforholdet mellom bil og milj\u00f8vennlige transportformer endres i fav\u00f8r av gange, sykkel og kollektivtransport. Plan- og bygningsetaten vurderer at dette planforslaget svarer p\u00e5 bestillingen fra Milj\u00f8l\u00f8ftet, og anbefaler at planforslaget vedtas. Saksnummer PLAN-2022/20461 Side 6 av 16 Planomr\u00e5dets historikk og rolle innen transport Wergeland har hatt funksjon som knutepunkt helt siden Vossebanen ble etablert p\u00e5 slutten av 1800-tallet. Inndalsveien ble etablert som hovedinnfarts\u00e5re, og trikketras\u00e9en fra Bergen sentrum til Wergeland ga omr\u00e5det god kollektivdekning (1928). Fana kommune bygget Storetveitvegen i forlengelse av Inndalsveien. Dette ble raskt en trafikkert innfartsveg til Bergen. I 2010 \u00e5pnet Bybanen med holdeplass p\u00e5 Wergeland, og i 2022 \u00e5pnet bybane mot Fyllingsdalen med to holdeplasser relativt n\u00e6r Wergeland. Plan- og bygningsetaten vurderer at et oppgradert tilbud for g\u00e5ende og syklende i Storetveitveien og p\u00e5 Wergeland er en naturlig utvikling av det historiske transporttilbudet. Wergeland som kollektivknutepunkt og fortettingsomr\u00e5de Wergeland er et transformasjonsomr\u00e5de. Bybanen har gitt omr\u00e5det god tilgjengelighet, og i samsvar med kommuneplanens arealdel er dette et sted som skal fortettes slik at vi f\u00e5r en mer klimavennlig by (KPA 2010 og KPA 2018). I tillegg til bybanestopp er Wergeland endeholdeplass for det som i dag er linje 10. Dette er en viktig bussrute til Sandviken via L\u00f8vstakksiden, og som etter Skyss sin vurdering vil ha endeholdeplass her i overskuelig fremtid. Endeholdeplasser krever litt annen tilrettelegging enn ordin\u00e6re holdeplasser (Blant annet snumulighet og areal for buss til \u00e5 vente p\u00e5 rutetid. Videre er bedre forhold for g\u00e5ende og syklende viktig for \u00e5 f\u00e5 et velfungerende lokalsenter p\u00e5 Wergeland. Plan- og bygningsetaten mener Wergeland som kollektivknutepunkt og fortettingsomr\u00e5de m\u00e5 vektlegges h\u00f8yt, og st\u00f8tter grepene som er gjort i planforslaget. Viktig plan for utviklingen p\u00e5 Wergeland Avklaring og gjennomf\u00f8ring av samferdselsarealene sentralt p\u00e5 Wergeland er viktig \u00e5 f\u00e5 p\u00e5 plass for \u00e5 f\u00e5 fullf\u00f8rt transformasjonen p\u00e5 Wergeland. B\u00e5de Bymilj\u00f8etaten og private akt\u00f8rer jobber med \u00e5 f\u00e5 gjennomf\u00f8rt de nye store allmenningene mellom Wergeland og Mindebyen. Fullf\u00f8ringen av disse forutsetter at det nye gang- og sykkelanlegget er etablert. VA- rammeplanen endrer hovedledninger i omr\u00e5det i forhold til gjeldende l\u00f8sning fra omr\u00e5deplanen. Dette er viktig grunnlag for private planer og utbyggingsavtaler, og kan ikke legges til grunn f\u00f8r planforslaget er vedtatt. Plan- og bygningsetaten er opptatt av at kommunen skal v\u00e6re en forutsigbar akt\u00f8r i byutviklingen. Etter v\u00e5r vurdering er dette planforslaget viktig for at private og offentlige akt\u00f8rer skal kunne jobbe videre med utviklingsprosjekt p\u00e5 Wergeland. Konsekvenser for kulturmilj\u00f8 og boliger (s\u00f8ndre del av planomr\u00e5det). Etablering av gang- og sykkelanlegg langs Storetveitveien krever utvidelse av dagens samferdselsareal. Det er ikke realistisk \u00e5 omdisponere dagens vegareal, i form av enveiskj\u00f8ring eller smalere vegtverrsnitt. Bakgrunnen er vegens overordnede rolle, trafikkmengder og behovet for \u00e5 ivareta store kj\u00f8ret\u00f8y (inkludert buss). En tunnell\u00f8sning for enten vegtrafikk eller sykkeltrafikk oppleves urealistisk, b\u00e5de ut fra arealinngrep ved tunnelmunninger og ut fra kostnadshensyn. Etablering av gang- og sykkelanlegget vil derfor ber\u00f8re bebyggelse langs vegen. Det ligger boliger tett p\u00e5 fylkesvegen flere steder p\u00e5 begge sider. Saksnummer PLAN-2022/20461 Side 7 av 16 Frem mot 1.gangsbehandling ble det sett p\u00e5 forskjellige l\u00f8sninger for utvidelse som ber\u00f8rer kulturminner og boliger p\u00e5 ulike m\u00e5ter. Det ble utarbeidet 3 hovedalternativer for veganlegget som er vurdert i notatet \u201cOppsummering og konsekvenser for kulturminner og veg\u201d, datert 9.oktober 2019. Det ble ogs\u00e5 gjennomf\u00f8rt en konsekvensutredning (KU) for kulturmilj\u00f8 som inng\u00e5r i planbeskrivelsen. Grunnlagsarbeidet knyttet til kulturmilj\u00f8 og ber\u00f8rte boliger viser at utvidelse mot \u00f8st isolert sett vil v\u00e6re det beste alternativet for kulturmilj\u00f8 og boliger. Samtidig viser konsekvensutredningen at kulturminnene har \u00abmiddels verdi\u00bb, og at alternativenes totale p\u00e5virkning p\u00e5 kulturmilj\u00f8et ikke er vesentlig forskjellig fra hverandre. Alle alternativene vil gi en \u00abnoe forringet\u00bb p\u00e5virkning av kulturmilj\u00f8et. Omr\u00e5det inng\u00e5r i kommuneplanens hensynssone H570_3, Wergelands\u00e5sen \u2013 Storetveit\u00e5sen. Fra konsekvensvurderingen fremg\u00e5r det at rivning av husrekken vil ha begrenset p\u00e5virkning p\u00e5 det totale kulturmilj\u00f8et. Fra et vegfaglig st\u00e5sted var det et generelt \u00f8nske \u00e5 fjerne/redusere avkj\u00f8rsler til fylkesvegen av trafikksikkerhetshensyn, forsterket av \u00f8kt gang- og sykkeltrafikk som f\u00f8lge av prosjektet. Adkomster p\u00e5 tvers over gang- og sykkelanlegg er spesielt uheldig i bakke. Dersom bebyggelsen p\u00e5 vestsiden skulle opprettholdes, var det da naturlig \u00e5 vurdere om disse boligene kunne f\u00e5 adkomst fra Nyhaugveien/Elvebakken. Dette viste seg sv\u00e6rt krevende/urealistisk \u00e5 f\u00e5 til. I samme periode som dette planarbeidet har p\u00e5g\u00e5tt, har det v\u00e6rt jobbet med privat planarbeid for \u201cNyhaugveien\u201d, Plan-ID 65230000. Dette er en boligplan som planlegger ny bebyggelse mot Storetveitveien med felles adkomst via Nyhaugveien og Elvebakken. Planforslaget for Nyhaugveien er i tr\u00e5d med kommunens f\u00f8ringer for fortetting n\u00e6r kollektivknutepunkt og bybanestopp, forankret gjennom kommuneplanens samfunnsdel (KPS) og kommuneplanens arealdel (KPA). I planperioden har omr\u00e5det f\u00e5tt enda bedre tilgjengelighet, ved etableringen av bybanens linje 2 til Fyllingsdalen, med gangavstand til bybanestoppet p\u00e5 Kristianborg. Saksnummer PLAN-2022/20461 Side 8 av 16 Disse to planarbeidene er delvis overlappende, i form av at begge planforslagene tar med eksisterende bebyggelse langs Storetveitveien. Forholdet til kulturmilj\u00f8 har derfor ogs\u00e5 v\u00e6rt et sentralt tema for Nyhaugvei-planen. Byantikvaren har for begge planene anbefalt at verneverdig bebyggelse ikke skal rives. B\u00e5de overlapping og tematikk gj\u00f8r at det har v\u00e6rt naturlig \u00e5 se disse to planarbeidene i sammenheng. Plan- og bygningsetaten er bekymret for scenariet hvor sykkelvegplanen river boliger og verneverdig bebyggelse p\u00e5 \u00f8stsiden, mens Nyhaugveien/fremtidig fortetting river bebyggelsen p\u00e5 vestsiden. Dette vil totalt sett v\u00e6re mest negativt for kulturmilj\u00f8et, og riving p\u00e5 \u00e9n av sidene anses \u00e5 v\u00e6re den beste helhetsl\u00f8sningen med minst negative konsekvenser. Fortetting av omr\u00e5det vest for Storetveitveien er forankret tilbake til KPA2010 og grunnlagsdokumentene til \u00abOffentlig reguleringsplan for sentrale deler av Wergeland\u00bb (Plan-ID 61160000). I dokumentene \u201cStrategiprogram for lokalsenter S11 Wergeland (Byr\u00e5dssak 1073/08)\u201d og \u201cKulturminnegrunnlag for S11 Wergeland\u201d er omr\u00e5det kalt \u00abW2\u00bb, og det \u00e5pnes her for fortetting. Storetveitveien utgj\u00f8r et tydelig skille. Plan- og bygningsetaten vurderer at disse f\u00f8ringene fortsatt er riktige \u00e5 legge til grunn for Wergeland. Wergeland er under transformasjon. Omr\u00e5det utvikles med utgangspunkt i at all ny vekst i persontrafikken skal gj\u00f8res med gange, sykkel og kollektivtransport. Gjeldende KPA legger opp til fortetting i omr\u00e5der som har god tilgjengelighet for milj\u00f8vennlige reiseformer. Kortere hverdagsreiser gir grunnlag for enklere og mer klimavennlige liv. Omr\u00e5det som Nyhaugvei-planen dekker, vurderes \u00e5 ha sv\u00e6rt god tilgjengelighet for milj\u00f8vennlige transportformer. Saksnummer PLAN-2022/20461 Side 9 av 16 Ut fra en samlet vurderingen viser planforslaget en l\u00f8sning der utvidelse av Storetveitvegen skjer p\u00e5 vestsiden. Kombinasjonen av det sterke behovet for bedre tilrettelegging for sykling p\u00e5 strekningen, sammen med omr\u00e5dets tilgjengelighet med klimavennlige transportformer, gj\u00f8r at plan- og bygningsetaten vurderer gevinsten tilstrekkelig til \u00e5 forsvare riving av de aktuelle boligene. Plan- og bygningsetaten har forst\u00e5else for at dette oppleves som store inngrep, men etter en samlet vurdering mener plan- og bygningsetaten at planforslagene er n\u00f8dvendig for fremtidig utvikling i omr\u00e5det. Gjennomf\u00f8ring av vedtatt kj\u00f8rem\u00f8nster mot Inndalsveien Gjennom omr\u00e5deplanen for Wergeland, plan-ID 61160000, er det vedtatt endret kj\u00f8rem\u00f8nster for trafikk til Inndalsveien, i form av at trafikken skal g\u00e5 via Eikeveien. Planen ble vedtatt i 2013. Mandatet for gang- og sykkelplanen har v\u00e6rt \u00e5 detaljere dette, og planarbeidet har vurdert om det skal v\u00e6re enveiskj\u00f8ring eller toveiskj\u00f8ring, bruken av gatetverrsnittet i Eikeveien, og kryss-l\u00f8sning mellom Eikeveien og Minde All\u00e9. Planarbeidet anbefaler enveiskj\u00f8ring mot nord, mot Inndalsveien. Begrunnelsen for dette er at envegsregulering gir mindre kompleks kryssl\u00f8sning med Minde alle, mer areal til myke trafikanter og gr\u00f8nne strukturer i Eikeveien og i Minde All\u00e9 (redusert feltbehov), samt bedre kapasitet for trafikk i Minde alle. Envegsregulert l\u00f8sning i Eikeveien er ogs\u00e5 vurdert som mer trafikksikkert enn tovegsregulering. I h\u00f8ringsfasen kom det mange merknader knyttet til selve trafikkomleggingen og konsekvensene av denne, selv om omleggingen allerede er vedtatt. Trafikkomleggingen har f\u00e5tt en egen omtale i starten av merknadsskjemaet for private merknader. Trafikksikkerhet, st\u00f8y og konsekvenser for n\u00e6ringsliv og park er gjennomg\u00e5ende tema. Plan- og bygningsetaten vurderer at disse forholdene er tilfredsstillende l\u00f8st i planforslaget, og at konsekvensene ikke er st\u00f8rre enn det som m\u00e5 kunne forventes i transformasjonsomr\u00e5der. Etter offentlig ettersyn er det gjort supplerende vurderinger av trafikksikkerhet og st\u00f8yforhold, med egne rapporter vedlagt planforslaget. St\u00f8yvurderingene viser at tilfredsstillende niv\u00e5 for st\u00f8y kan oppn\u00e5s i ny situasjon. B\u00e5de dagens l\u00f8sning og regulert trafikkl\u00f8sning har fordeler Saksnummer PLAN-2022/20461 Side 10 av 16 og ulemper med tanke p\u00e5 trafikksikkerhet. I trafikksikkerhetsanalysen vurderes l\u00f8sningene ganske likt. Det blir ingen inngrep i dagens parkareal i Trikkesl\u00f8yfen. En negativ konsekvens av trafikkomleggingen er mer biltrafikk tett p\u00e5 Trikkesl\u00f8yfeparken. Selv om trafikkomleggingen oppleves negativt, vil parken fortsatt v\u00e6re et positivt bidrag til n\u00e6romr\u00e5det p\u00e5 Wergeland. Grepet med trafikkomleggingen ble gjort for \u00e5 sikre best mulig tilkomst til bybanestoppet. Dagens l\u00f8sning med trafikk til Inndalsveien rett ved adkomsten til bybanestoppet oppleves ikke som tilstrekkelig oversiktlig, gitt den utviklingen Wergeland st\u00e5r ovenfor. Bybanen er selve motoren i transformasjonen p\u00e5 Wergeland, og en oversiktlig og attraktiv adkomst til holdeplassen er vurdert som en viktig suksessfaktor for god byutvikling. En re-vurdering av trafikkomleggingen har det ikke v\u00e6rt rom for innenfor rammene av dette planarbeidet, og plan- og bygningsetaten har heller ikke sett behov for dette. Omr\u00e5deplaner legger rammer for byen i et langt perspektiv, og plan- og bygningsetaten kan ikke se at det er kommet frem vesentlige forhold som endrer de vurderingene som ble gjort i omr\u00e5deplanen for Wergeland. Plan- og bygningsetaten legger til grunn tidligere overordnede vurderinger, og anbefaler fortsatt at trafikk til Inndalsveien legges om via Eikeveien slik det er vedtatt. Fremtidsrettet l\u00f8sning for g\u00e5ende og syklende \u00d8kt satsing p\u00e5 sykkel og gange er godt dokumentert som viktige satsingsomr\u00e5det for mer klimavennlig transport. N\u00e5r vi planlegger m\u00e5 vi se minst 20-30 \u00e5r frem i tid, og l\u00f8sningene for g\u00e5ende og syklende m\u00e5 gjenspeile dette. Veksten i persontransporten skal skje med gange, sykkel og kollektivtransport. Da m\u00e5 vi etablere gang- og sykkelanlegg hvor dette ivaretas og der sammenhenger skapes. Strekningen mellom Hagerups vei og Mindemyren har lenge v\u00e6rt pekt ut som en viktig lenke i sykkelnettet, som i dag ikke har et tilfredsstillende tilbud. I dagens situasjon m\u00e5 g\u00e5ende og syklende dele et smalt fortau, eller syklende kan sykle i vegbanen sammen med bilene. Eget Saksnummer PLAN-2022/20461 Side 11 av 16 areal for g\u00e5ende og syklende har lenge v\u00e6rt pekt ut som et viktig virkemiddel for \u00e5 \u00f8ke sykkelandelen og redusere konfliktniv\u00e5et mellom g\u00e5ende og syklende. Plan- og bygningsetaten st\u00f8tter separering av g\u00e5ende og syklende, og etter v\u00e5r vurdering er valgt sykkeltras\u00e9 den mest realistiske for \u00e5 bedre tilbudet p\u00e5 strekningen. Valg av sykkell\u00f8sning har tidligere v\u00e6rt tema i plansaken, og har delvis bidratt til en lang planprosess. Valget har st\u00e5tt mellom sykkelveg og sykkelfelt. H\u00f8ringen har gitt innspill i fav\u00f8r av begge l\u00f8sningene, som igjen understreker at begge l\u00f8sningen har fordeler og ulemper, uten at det har v\u00e6rt mulig \u00e5 si at en av l\u00f8sningene totalt sett er mest fordelaktig. Gjennom planarbeidet har veimyndighetene og Bergen kommune blitt enige om at sykkelveg legges til grunn. Dette samsvarer med det Bybanen Utbygging har bygget i krysset mellom Minde All\u00e9 og Kanalveien, og opp til det gamle administrasjonsbygget til Tine. Samme l\u00f8sning planlegges ogs\u00e5 langs Storetveitveien s\u00f8rover fra Hagerups vei, i plan-ID 63100000. En vil dermed f\u00e5 en sammenhengende ensartet l\u00f8sning p\u00e5 strekningen mellom Fantoft og Kanalveien, og herfra videre b\u00e5de mot s\u00f8r, vest og nord. Bredden p\u00e5 sykkelvegen er gjennomg\u00e5ende 3,25 meter, og fortausbredden er minimum 2,5 meter. Planomr\u00e5det har stor h\u00f8ydeforskjell, noe som \u00f8ker fartsforskjellen mellom g\u00e5ende og syklende, og mellom syklende i ulike retninger. Dette gir behov for bredder som gir oversikt og trygghet. I tillegg planlegges det for vesentlig flere syklister og g\u00e5ende p\u00e5 strekningen enn i dag. Planarbeidet har sett p\u00e5 muligheten for \u00e5 hente areal fra dagens vegbredder for bil, men detaljerte vurderinger viser at dette ikke er mulig. Plan- og bygningsetaten st\u00f8tter vegbreddene som er lagt til grunn i planforslaget. Wergeland et er transformasjonsomr\u00e5de, og fremtidens Wergeland vil f\u00e5 vesentlig flere boliger vest og s\u00f8r for Storetveitveien/Minde All\u00e9. Det er planlagt to store allmenninger som strekker seg mot bybanestoppet p\u00e5 Wergeland, og det er forventet vesentlig \u00f8kt gangtrafikk herfra og til/fra bybanestoppet. Dette er gangstr\u00f8mmer som ogs\u00e5 skal krysse den nye sykkelvegen. Det er utarbeidet en formingsveileder som skal bidra til at dette krysningspunktet skal blir sikrest mulig for g\u00e5ende. Den skal videre gi grunnlag for \u00e5 sikre urbane kvaliteter i omr\u00e5det, i tr\u00e5d med gjeldende omr\u00e5deregulering for Wergeland. Naturmangfold Planomr\u00e5det er i dag bebygd med sentrums- og sm\u00e5husbebyggelse, og planforslaget inneb\u00e6rer ingen vesentlige naturinngrep. Kunnskapsgrunnlaget for naturmangfoldet er i hovedsak basert p\u00e5 eksisterende kartfestet informasjon i Naturbase, Artskart og Bergen kommune sitt kartsystem (VISGI). I tillegg er det gjennomf\u00f8rt befaring. Kunnskapsgrunnlaget vurderes som tilstrekkelig til \u00e5 vurdere planforslagets virkning p\u00e5 naturmangfoldet. Plan- og bygningsetaten vurderer virkningene av planforslaget for naturmangfoldet til \u00e5 ikke v\u00e6re vesentlige. Nmfl, \u00a7 8 kunnskapsgrunnlaget Planomr\u00e5dene er sjekket i naturbasen til Milj\u00f8direktoratet og artsbanken.no. Omr\u00e5det er registrert som bebyggelse og samferdsel i naturbasen. Kunnskapsgrunnlaget er vurdert som godt og tilstrekkelig for \u00e5 vurdere virkningen av foresl\u00e5tte tiltak. Det er ikke registrert noen naturtyper innenfor eller i n\u00e6romr\u00e5det til planavgrensningen. Innenfor tiltaksomr\u00e5det er det et eksemplar av Alm (Ulmus glabra, sterkt truet) registrert i juni 2024. Treet er befart av landskapsarkitekt og vurdert til \u00e5 ha begrenset verdi med bakgrunn i Saksnummer PLAN-2022/20461 Side 12 av 16 st\u00f8rrelse, tidligere beskj\u00e6ring og alder, og kan vurderes flyttet evt erstattet av nye tr\u00e6r (vaksinert mot almesyke) innenfor planavgrensningen i senere faser. Det er registrert flere truede eller n\u00e6r truede fuglearter i eller n\u00e6r planomr\u00e5det basert p\u00e5 observasjoner i Artskart: \u2022 T\u00e5rnseiler (2 observasjoner 2015 og 2024) n\u00e6r trua art \u2022 Gr\u00e5spurv (36 observasjoner 2018-2024) n\u00e6r trua art \u2022 St\u00e6r (23 observasjoner 2017-2024) n\u00e6r trua art \u2022 Tyrkerdue (422 observasjoner 2015-2024) n\u00e6r trua art \u2022 Dvergspett (1 observasjon 2024) s\u00e6rlig stor forvaltningsinteresse \u2022 Fiskem\u00e5ke (15 observasjoner 2020-2024) trua art \u2022 Gr\u00f8nnfink (12 observasjoner 2016-2024) trua art Det er ogs\u00e5 gjort tre registeringer av Piggsvin i Artskart.no, henholdsvis i august 2018 og 2019. Arten er vurdert til n\u00e6r truet (NT) i Norsk r\u00f8dliste for arter 2021. Det er registrert flere fremmede arter i eller n\u00e6r planomr\u00e5det. Det gjort en enkelt observasjon av fremmedarten parkslirekne (sv\u00e6rt h\u00f8y risiko, SE) i omr\u00e5det. Fremmedartene skogskjegg (SE), syrinslirekne (lav risiko, LO) og kurvpil (SE) er observert i n\u00e6romr\u00e5det (Naturmangfoldsrapport Nyhaugveien, R\u00e5dgivende biologer 2024 saksnummer PLAN- 2022/20458, dokument nr 56) Det ble p\u00e5 befaring registert en stor b\u00f8k i grensen mellom 13/265 og 13/642 men denne m\u00e5 dessverre fjernes som en f\u00f8lge av etableringen av sykkelveien. Nmfl. \u00a7 9 f\u00f8re var-prinsippet Kunnskapen om naturverdier i omr\u00e5det og hvordan tiltaket vil kunne p\u00e5virke disse vurderes som tilstrekkelig for tiltakene, slik at f\u00f8re-var-prinsippet ikke vil komme til anvendelse. Nmfl. \u00a7 10 \u00f8kosystemtiln\u00e6rming og samlet belastning Tiltakene i dette planforslaget er begrenset i omfang og omfatter i stor grad eksisterende vegareal, men Wergeland som omr\u00e5de er i transformasjon noe som vil f\u00f8re til endringer i \u00f8kosystemet. Den planlagte transformasjonen i n\u00e6romr\u00e5dene vil f\u00f8re til arealbeslag av gr\u00f8ntomr\u00e5der og redusert habitat for arter som h\u00f8rer til og ferdes i omr\u00e5det. Villahager kan fungere som \u00f8kologiske korridorer og n\u00e5r disse fjernes vil sammenbindingseffekten i omr\u00e5det reduseres. Denne transformasjonen er en \u00f8nsket effekt av nullvekstm\u00e5let og byutviklingen i Bergen, men det b\u00f8r gj\u00f8res avb\u00f8tende tiltak slik at belastningen for \u00f8kosystemet gj\u00f8res minst mulig. Etter plan- og bygningsetaten sin vurdering vil fordelene av planforslaget overstige de negative konsekvensene for naturmangfoldet. Forslag til avb\u00f8tende tiltak kan v\u00e6re: Tilpasning av anleggsarbeidet til tider p\u00e5 \u00e5ret der arter vil lide minst mulig skade. Unng\u00e5 bruk av plantevernmidler og plante mest mulig variert vegetasjon Sikre muligheter for r\u00f8mning fra veganlegget for piggsvin. Unng\u00e5 lysforurensning og redusere lysstyrke. Bekjempe fremmede arter. Nmfl. \u00a7 11 Kostnadene med milj\u00f8forringelse skal b\u00e6res av tiltakshaver Tiltakshaveren vil dekke kostnadene ved \u00e5 hindre eller begrense skade p\u00e5 naturmangfoldet som tiltaket volder, dersom dette ikke er urimelig ut fra tiltakets og skadens karakter. Nmfl. \u00a7 12 Milj\u00f8forsvarlige teknikker og driftsmetoder Saksnummer PLAN-2022/20461 Side 13 av 16 Tiltakshaver skal s\u00f8rge for at fremmede planter ikke spres videre under anleggsarbeidet. Dette er tatt inn i reguleringsbestemmelsene i form av at det skal utarbeides en Rigg og marksikringsplan (RM-plan) som grunnlag for videre prosjektering og anleggsarbeid ( \u00a7 2.6.5). Samlet sett vurderer plan- og bygningsetaten kunnskapsgrunnlaget som tilstrekkelig, og at dette planforslaget ikke har vesentlige virkninger for naturmangfoldet. Barn og unges interesser Planforslaget griper ikke inn omr\u00e5der som nyttes av barn og unge til lek og opphold. Forslaget gir vesentlig bedre forhold for myke trafikanter, og gj\u00f8r at ogs\u00e5 barn og unge kan oppleve det som attraktivt \u00e5 ferdes p\u00e5 Wergeland. \u00d8kt bredde p\u00e5 gang- og sykkelanleggene gir bedre oversikt for alle trafikanter, og skille mellom g\u00e5ende og syklende reduserer konfliktniv\u00e5et. Valg av sykkelveg fremfor sykkelfelt gj\u00f8r sykkel til et reelt alternativ for barn og unge, siden de da ikke trenger \u00e5 sykle sammen med biltrafikken. Bedre forhold for syklister vil ogs\u00e5 \u00f8ke antall syklister, og siden planforslaget ligger i bakke vil dette \u00f8ke farten p\u00e5 syklistene. Dette kan gi utfordringer for barn og unge som skal krysse sykkelvegen, p\u00e5 lik linje med andre myke trafikanter. Bredder og oversikt er viktige kompenserende tiltak, sammen med god belysning og fartsreduserende tiltak for syklister. Plan og bygningsetaten vurderer at planforslaget totalt sett vil gj\u00f8re det bedre for barn og unge \u00e5 ferdes i og gjennom planomr\u00e5det enn i dag. Klima Planforslaget inneb\u00e6rer ingen vesentlige naturinngrep, og omr\u00e5det er i dag bebygd med sentrums- og sm\u00e5husbebyggelse. Opparbeidelse av gang- og sykkelanlegget vil utvide dagens samferdselsareal, og inneb\u00e6rer riving av flere boliger og noe mindre n\u00e6ringsbygg. Samtidig som det knyttes klimagassutslipp til etablering av ny sykkelveg og rivning av bebyggelse, kan sykkelvegen ogs\u00e5 f\u00f8re til reduserte klimagassutslipp over tid ved \u00e5 fremme sykling fremfor bruk av motoriserte kj\u00f8ret\u00f8y. Fortetting og bedre forhold for g\u00e5ende og syklende er viktige tiltak for \u00e5 n\u00e5 nullutslippsm\u00e5let for biltrafikk. Planforslaget inneholder nybygg st\u00f8rre enn 1000 m2 BRA, men disse vil ikke bli realisert som del av gang- og sykkelanlegget. Nybyggene er en konsekvens av at en har tatt inn deler av vedtatt omr\u00e5deregulering for sentrale deler av Wergeland, plan-ID 61160000. Flesteparten av disse inng\u00e5r ogs\u00e5 i p\u00e5g\u00e5ende reguleringsplan for Nyhaugen, plan-ID 71200000, og vil inng\u00e5 i klimagassberegninger der. Det er ikke utarbeidet klimagassberegninger for dette planforslaget. Begrunnelsen for dette er flere, men er i hovedsak knyttet til at planforslaget har en lang historie og at dette ble et krav f\u00f8rst n\u00e5r planforslaget var kommet langt ut i prosessen. Samtidig er gjeldende maler for klimagassberegninger i stor grad beregnet p\u00e5 utbyggingsplaner for bebyggelse, og samferdselsplaner med gang- og sykkelform\u00e5l vil ikke v\u00e6re tilpasset disse beregningene. I tillegg inneb\u00e6rer ikke planforslaget vesentlige naturinngrep. Samlet sett vurderer plan- og bygningsetaten at det ikke har v\u00e6rt hensiktsmessig \u00e5 utarbeide klimagassberegninger. Saksnummer PLAN-2022/20461 Side 14 av 16 Vestland Fylkeskommune vil som byggherre f\u00f8lge opp med klimatilpasninger i byggefasen. Ut fra planbeskrivelsen vil Vestland fylkeskommune vekte klima- og milj\u00f8hensyn som del av anbudskonkurransen med minimum 30%. Plan og bygningsetaten vurderer at planforslaget p\u00e5 sikt vil ha en positiv virkning p\u00e5 byens klimagassutslipp. Politiske f\u00f8ringer Planforslaget tilrettelegger for \u00f8kt sykkelbruk og har h\u00f8y prioritering hos b\u00e5de plan- og bygningsetaten og i Milj\u00f8l\u00f8ftet. Planforslaget har hatt kontordag og m\u00f8ter ut over minstekravet til involvering og medvirkning. Planomr\u00e5det ligger tett p\u00e5 Mindebyen, og har p\u00e5virkning p\u00e5 tiltak som Gr\u00f8nnallmenningen og Meieriallmenningen, samt p\u00e5kobling av gang- og sykkelanlegg og VA-anlegg. Plan- og bygningsetaten vurderer planforslaget \u00e5 v\u00e6re i tr\u00e5d med politiske f\u00f8ringer gitt gjennom \u00e5rsoppdraget for plan- og bygningsetaten for 2024, for de tema som er relevante for planarbeidet. Anbefalt vedtak: 1. I medhold av plan- og bygningsloven \u00a7\u00a7 12-12, jf. 12-11, vedtas f\u00f8lgende forslag til detaljregulering: a. \u00c5rstad, Gnr. 13, Bnr. 1132, Sykkelvei fra Hagerupsvei til Mindemyren, arealplan-ID 65150000, vist p\u00e5 plankart, sist datert 10.06.2024 b. Tilh\u00f8rende reguleringsbestemmelser, sist datert 13.06.2024 Plan- og bygningsetaten Hege L\u00f8tveit Avdelingsleder Tarje Wanvik Etatsdirekt\u00f8r Dette dokumentet er godkjent elektronisk. Saksnummer PLAN-2022/20461 Side 15 av 16 Vedlegg: Plankart datert 10.06.2024 Reguleringsbestemmelser datert 13.06.2024 Planbeskrivelse datert 13.06.2024 Merknadsskjema private datert juni 2024 Merknadsskjema h\u00f8ringsinstanser datert juni 2024 Illustrasjonsplan datert 10.06.2024 Formingsveileder med O-tegninger datert 30.05.2024 Tegningshefte tekniske tegninger datert 29.04.2024 ROS-analyse datert 30.05.2024 VA-rammeplan datert 06.03.2024 VA-rammeplan Vedlegg datert 06.03.2024 Uttalelse fra Bergen Vann datert 12.03.2024 Kulturminner og kulturmilj\u00f8. Verdivurdering datert 07.08.2017 Oppsummering av konsekvenser for kulturminner og veg datert 09.10.2019 Kulturminnegrunnlag Storetveitveien datert oktober 2014 Kulturminnegrunnlag for lokalsenter S11 Wergeland datert juni 2008 Strategiprogram for lokalsenter S11 Wergeland datert 30.01.2008 Uttalelse fra Byantikvaren datert 11.10.2022 St\u00f8yrapport datert 28.08.2023 Omr\u00e5destabilitet datert 19.04.2024 Risikovurdering av alternativ for sykkelsystem (HAZID-analyse) datert februar 2018 Risikovurdering av trafikkomlegging Eikeveien (HAZID-analyse) datert mai 2023 Trafikkanalyse Wergeland datert 17.11.2017 Silingsnotat for trafikksystem for g\u00e5ende og syklende datert 15.06.2018 Oppsummering overordnet tras\u00e9vurdering datert desember 2019 Notat. Problemstillinger sentralt p\u00e5 Wergeland datert 09.11.2017 Notat. Kryssl\u00f8sning Eikeveien datert 13.05.2020 Notat. Kryssl\u00f8sning Fager\u00e5sveien datert 25.10.2019 Notat. Konsekvenser for S4, S5 og S7 i omr\u00e5deplanen for Wergeland datert 20.11.2019 Fullstendig dokumentoversikt og saksgang, se https://www.bergen.kommune.no/omkommunen/offentlig- innsyn/innsynplanogbyggesak saksnr PLAN-2022/20461 Saksnummer PLAN-2022/20461 Side 16 av 16 "
}