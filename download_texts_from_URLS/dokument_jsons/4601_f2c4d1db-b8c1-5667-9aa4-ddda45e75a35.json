{
  "dokument_id": "f2c4d1db-b8c1-5667-9aa4-ddda45e75a35",
  "doc_type": "case_presentation",
  "kommune": 4601,
  "tittel": "Videreutvikling av Fisketorget",
  "url": "https://bergen.kommune.no/politikere-utvalg/api/fil/bk360/12518979/Framstilling-Videreutvikling-av-Fisketorget",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/156115-1 Videreutvikling av Fisketorget Hva saken gjelder: Denne saken gjelder etablering av nye torgboder p\u00e5 Fisketorget, n\u00e6rmere bestemt p\u00e5 torgflaten hvor det i dag er telt. Saken er et supplement til og en konkretisering av gjeldende Torgstrategi (bystyresak 241/18), med m\u00e5l om \u00e5 fremme kvaliteten p\u00e5 salgs- og serveringsaktiviteten, forbedre estetikken og gi bedre praktiske l\u00f8sninger for b\u00e5de torghandlerne og publikum. Det foresl\u00e5s at realisering av et nytt konsept med grindabygg p\u00e5 Fisketorget, inkludert drift, blir konkurranseutsatt. Matvogner og salgsboder som i dag er plassert ved Rundet\u00e5rnet og Lidohj\u00f8rnet, vil, som f\u00f8lge av denne saken, ikke lenger inng\u00e5 i konseptet for Fisketorget. Andre passende arealer i bysentrum vil bli vurdert for disse. Bakgrunn Fisketorget i Bergen har en meget lang historie og er omtalt allerede i Magnus Lagab\u00f8tes bylov av 1276. Det har v\u00e6rt etablert p\u00e5 dagens beliggenhet siden 1556 og er en del av den bergenske identitet og en av byens mest kjente severdigheter. For et par ti\u00e5r siden var Fisketorget en av de viktigste og mest attraktive m\u00f8teplassene for lokalbefolkningen i Bergen med livlig handel. Torghandelen har imidlertid gjennomg\u00e5tt gradvis endring i takt med, blant annet, endrede samfunnsforhold og markedsbetingelser. En st\u00f8rre andel av dagligvarer og delikatesser handles i dag p\u00e5 kj\u00f8pesentre og i butikkjedene, og man kan hevde at Fisketorget har mistet markedsandeler overfor lokalbefolkningen, og har i st\u00f8rre grad blitt en attraksjon for turister. I 2018 vedtok bystyret en ny strategi for utvikling av Torget og Mathallen. Et viktig m\u00e5l for strategien er \u00e5 utvikle Fisketorget til en plass som b\u00e5de bergensere, regionens befolkning og turistene finner attraktiv. Visjonen for strategien er: \u00ab[t]orget skal v\u00e6re byens og regionens markedsplass for lokale og kortreiste produkter og en attraktiv m\u00f8teplass for alle.\u00bb Dagens utetorg er delt opp i 14 utleieplasser, fordelt p\u00e5 13 leietakere/torghandlere. Det er private sitteplasser i tilknytning til hver leietaker og et begrenset antall offentlige sitteplasser utenfor Mathallen. Disse plassene er ikke klimaskjermet. Utleiearealene p\u00e5 torgflaten er klimaskjermet i form av telt som leietakerne selv eier. Det kun drift p\u00e5 utetorget i sommersesongen (01.05-30.09), med unntak av noen matvogner ved Rundet\u00e5rnet. Fisketorget for fremtiden Hovedutfordringen i dag er \u00e5 f\u00e5 hevet bodenes estetikk slik at Fisketorget f\u00e5r et annet uttrykk 1 enn i dag, og at det etableres bedre, mer praktiske l\u00f8sninger for moderne torgdrift. Dette inneb\u00e6rer blant annet \u00e5 bedre ivareta dagens krav til matsikkerhet, redusere daglig opp- og nedrigg for torghandlerne, samt fremme hel\u00e5rsdrift med god klimaskjerming. Klimaskjermingen vil v\u00e6re ivaretatt gjennom et bygg med takoverbygging og en klimaskjermet veggkonstruksjon som samtidig ikke fremst\u00e5r for lukket. Dette vil ogs\u00e5 legge til rette for en hel\u00e5rsdrift p\u00e5 torget. Det er aktuelt \u00e5 l\u00f8se dette ved \u00e5 s\u00f8ke i markedet etter akt\u00f8rer som er best i stand til \u00e5 etablere og drifte et tilbud som kan fungere som et salgssted og utstillingsvindu for de beste r\u00e5varene som Bergen og regionen har \u00e5 by p\u00e5. Det mest hensiktsmessige formatet for konkurranseutsetting av Fisketorget, vil v\u00e6re \u00e5 gjennomf\u00f8re en konkurranse om inng\u00e5else av en konsesjonskontrakt. En konsesjonskontrakt er en tjenestekontrakt eller en bygge- og anleggskontrakt for \u00e5 l\u00f8se et behov for ytelser rettet mot allmennheten, der vederlaget best\u00e5r enten utelukkende av retten til \u00e5 utnytte tjenestene eller bygge- og anleggsarbeidene, eller en slik rett sammen med betaling, og der driftsrisikoen er overf\u00f8rt fra oppdragsgiveren til leverand\u00f8ren. Det kan inng\u00e5 offentlige tilskudd i en konsesjonskontrakt, men disse m\u00e5 da v\u00e6re s\u00e5 beskjedne at leverand\u00f8ren beholder en reell driftsrisiko. Hvis Bergen kommune ikke beregner full leie for grunnen, vil differansen mellom full leie og faktisk leie v\u00e6re et offentlig tilskudd. Reglene for konsesjonskontrakter fremg\u00e5r av lov om offentlige anskaffelser og forskrift om konsesjonskontrakter. Reglene gir godt handlingsrom for utforming av en konkurranseprosess. Regelverket forutsetter at konkurransen lyses ut offentlig i databasene Doffin (Norge) og TED (EU). Det vil v\u00e6re mulig \u00e5 forhandle med aktuelle tilbydere, basert p\u00e5 deres tilbud i konkurransen. \u00d8konomiske konsekvenser: En avtale med private akt\u00f8rer vil m\u00e5tte s\u00f8rge for at drift og utvikling av Fisketorget ikke belaster Bergen kommune \u00f8konomisk. L\u00f8sningen skal \u00e5pne for \u00e5 gi Bergen kommune netto inntekter. Eventuelle investeringer til teknisk infrastruktur fra Bergen kommune sin side, m\u00e5 inng\u00e5 i handlings- og \u00f8konomiplan (H\u00d8P). Dette m\u00e5 sees i sammenheng med inntektene utetorget genererer. I 2024 var det ca. 120 mill. kr. i omsetning p\u00e5 utetorget, som genererte ca. 5,2 mill. kr. i leieinntekter p\u00e5 den aktuelle delen av torgflaten, basert p\u00e5 en omsetningsbasert leieavtale. En omsetningsbasert leie vil ogs\u00e5 kunne inng\u00e5 i avtalen som denne saken legger til rette for. Byr\u00e5dets vurdering og anbefaling/konklusjon: Byr\u00e5det \u00f8nsker at Fisketorget fortsatt skal v\u00e6re byens og regionens markedsplass for lokale og kortreiste produkter og en attraktiv m\u00f8teplass for alle. Byr\u00e5det har videre som m\u00e5lsetting at Fisketorget skal v\u00e6re et sted for salg av kortreiste r\u00e5varer, hvor salg av ferskvarer skal prioriteres fremfor salg av ferdigprodukter. Byr\u00e5det anerkjenner ogs\u00e5 at servering er en viktig del av dagens driftsmodell av Fisketorget. Det er et m\u00e5l \u00e5 oppn\u00e5 en form\u00e5lstjenlig balanse mellom salg og servering. Fisketorget skal v\u00e6re et sted hvor man kan kj\u00f8pe ferske lokalprodukter, samtidig som det vil v\u00e6re rom for servering. Kvaliteten p\u00e5 b\u00e5de salgsvarene og serveringen vil v\u00e6re viktige moment i konkurransen om drift av Fisketorget Byr\u00e5det vurderer at Mathallen fungerer godt etter intensjonen. Denne saken inneb\u00e6rer derfor ingen direkte endringer av driften av Mathallen. 2 Byr\u00e5det anbefaler \u00e5 g\u00e5 videre med utviklingen av et semi-permanent bygg p\u00e5 Fisketorget. Det anbefales en pilotperiode p\u00e5 fem \u00e5r etter at bygget er reist, med opsjon p\u00e5 5 \u00e5rs forlengelse, hvoretter konseptet evalueres og eventuelt besluttes videref\u00f8rt eller endret. Byr\u00e5det \u00f8nsker et bygg med en tydelig vestlandsk og bergensk identitet, og anbefaler derfor etableringen av grindabygg. Grindabygg er basert p\u00e5 en gammel byggeteknikk som er s\u00e6rlig brukt i uthus p\u00e5 Vestlandet, og en slik l\u00f8sning vurderes \u00e5 heve estetikken med en sterk historisk forankring. I tillegg kan det bygges som en semi-permanent l\u00f8sning som er mulig \u00e5 demontere etter en pilotperiode eller ved behov. Bygget skal, s\u00e5 langt det lar seg gj\u00f8re, ta hensyn til siktlinjer, og ikke v\u00e6re et for dominerende byggverk. Det skal utformes slik at hele den aktuelle torgflaten f\u00e5r en overbygning og vegger som skjermer mot regn og vind. Glass som materiale kan v\u00e6re et naturlig supplement til grindastrukturen. Byr\u00e5det anbefaler at etableringen av bygget, inkludert driften, konkurranseutsettes og at dette gj\u00f8res ved bruk av konsesjonskontrakt. Det legges til grunn at det etableres en avtale med fem \u00e5rs varighet, beregnet fra det tidspunktet bygget er reist og i operativ drift, og med opsjon p\u00e5 forlengelse i ytterligere fem \u00e5r. F\u00f8r utl\u00f8pet av den f\u00f8rste fem\u00e5rsperioden skal konseptet evalueres og besluttes videref\u00f8rt, endret eller fjernet. Ved vesentlig endring av konseptet, f\u00f8lger det av anskaffelsesregelverket at det m\u00e5 gjennomf\u00f8res en ny konkurranse om driften av Fisketorget. Det skal gis klare f\u00f8ringer fra kommunen p\u00e5 innhold, estetikk, forretningsmodell m.m. Av hensyn til estetikk p\u00e5 torgflaten, \u00f8nsket produktprofil og et \u00f8nske om et utvidet byrom, anbefaler byr\u00e5det at matvogner og salgsboder som i dag er plassert ved Rundet\u00e5rnet og Lidohj\u00f8rnet, ikke lenger skal inng\u00e5 i konseptet for Fisketorget. Kommunen vil i forbindelse med konkurranseutsettingen sikre at man utenfor h\u00f8ysesongen kan \u00e5pne for at arealet disponeres til andre form\u00e5l, slik som frivillighet, kultur og idrett. Det er ogs\u00e5 viktig at det tilrettelegges for at akt\u00f8rer som Bondens Marked kan videref\u00f8re sitt tilbud i det nye konseptet. Det skal sikres at serveringsarealet blir \u00e5pent og tilgjengelig for allmenheten, ogs\u00e5 for de som ikke kj\u00f8per varer eller servering p\u00e5 Fisketorget. Begrunnelse for framleggelse til bystyret: Reglement for bystyret og utvalgene 2023 \u2013 2027, oppdatert versjon etter bystyrets vedtak i B-sak 287-24 den 04.09.2023: Punkt 5.8.2: Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: 1. Realisering av nytt konsept med grindabygg p\u00e5 Fisketorget, inkludert drift, blir konkurranseutsatt. Avtalen vil gjelde i 5 \u00e5r fra bygget er reist og i operativ drift, med opsjon p\u00e5 5 \u00e5rs forlengelse. 2. Bystyret gir byr\u00e5det mandat til \u00e5 utvikle n\u00f8dvendig konkurransegrunnlag og gjennomf\u00f8re konkurransen. 3. Det er en forutsetning at avtalen ikke gir merutgifter/mindreinntekter for kommunen. 4. Matvogner og frittst\u00e5ende salgsboder skal ikke inng\u00e5 i konseptet for Fisketorget. 5. Det skal tilrettelegges for at akt\u00f8rer som Bondens Marked kan videref\u00f8re sitt tilbud i konseptet for Fisketorget. Dato: 13. mai 2025 3 Christine B. Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. 4 "
}