{
  "dokument_id": "86cc8ce1-4a94-54ec-8c3b-f9e5c680e52b",
  "doc_type": "case_attachment",
  "kommune": 4601,
  "tittel": "Bergenhus gnr 166 bnr 1323 Ole Irgens' vei 81. Klagebehandling - avsl\u00e5tt s\u00f8knad om garasje og takoverbygg",
  "url": "https://bergen.kommune.no/politikere-utvalg/api/fil/bk360/10928398/Bergenhus-gnr-166-bnr-1323-Ole-Irgens-vei-81-Klagebehandling-avslatt-soknad-om-garasje-og-takoverbygg",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/49398-9 Bergenhus gnr 166 bnr 1323 Ole Irgens' vei 81. Klagebehandling - avsl\u00e5tt s\u00f8knad om garasje og takoverbygg Hva saken gjelder: Saken gjelder oppf\u00f8ring av garasje i tilknytning til eksisterende bolig, samt takoverbygg p\u00e5 bolig p\u00e5 gbnr. 166/1323. Tiltakene ble oms\u00f8kt sammen med tilbygg/p\u00e5bygg, bruksendring bolig, parkering p\u00e5 terreng og fasadeendringer. Garasje og takoverbygg ble avsl\u00e5tt i vedtak datert 26.02.2024, mens de resterende tiltakene fikk tillatelse i vedtak datert samme dag. Avslaget var begrunnet i tiltakenes visuelle kvaliteter, og det ble ogs\u00e5 p\u00e5pekt at tiltakene krevde dispensasjon fra gjeldende arealplan. Avslaget er p\u00e5klaget av ansvarlig s\u00f8ker, Sivilarkitekt Jarle Pedersen, den 18.03.2024. Tiltakshaver er Knut Eirik Bendixen. I kommuneplanens arealdel (KPA 2018), vedtatt 19.06.2019, er den aktuelle delen av eiendommen lagt til ytre fortettingssone. Omr\u00e5det ligger ogs\u00e5 i hensynssone for kulturmilj\u00f8. I kommunedelplan for Bergenhus. KDP Fjellsiden s\u00f8r, vedtatt 2001, er den aktuelle delen av eiendommen lagt til bolig. Det vises til avslagsvedtaket \u00a7 3.1 for utfyllende planstatus. Tiltaket krever dispensasjon fra KDP \u00a7 09 a (2) for bygningskroppens lengderetning og \u00a7 06 (7), for st\u00f8rrelse p\u00e5 garasje. Slike dispensasjoner er oms\u00f8kt i klageomgangen. Byantikvaren har gitt uttale til klagesaken datert 24.06.2024, hvor de opplyser at de ikke mottok s\u00f8knad om tillatelse til tiltak da denne ble sendt p\u00e5 uttale. De har v\u00e6rt i dialog i form av r\u00e5dgivningsm\u00f8te med tiltakshaver og arkitekt om tilbakef\u00f8ring og rehabilitering, samt ombygging og tilbygg. Deres vurdering er at takoverbygget er l\u00f8st p\u00e5 en tilpasset og akseptabel m\u00e5te, og de har ikke kommentarer til etablering av garasje. Ansvarlig s\u00f8ker opplyser at s\u00f8knaden er nabovarslet iht. pbl. \u00a7 21-3, og at det ikke foreligger nabomerknader. S\u00f8knad om dispensasjon og endrede tegninger er ikke nabovarslet i klageomgangen, dette vil bli kommentert under byr\u00e5dens vurdering. Klage: Klager ber om at dispensasjonss\u00f8knader godkjennes og at det gis tillatelse til tiltakene. Klager viser til at det ved valg av l\u00f8sninger p\u00e5 denne eiendommen er viktig \u00e5 se hen til geologiske forhold, da det er rasfare lengre inn p\u00e5 det flate partiet. Bygg m\u00e5 derfor plasseres i rekke langs kanten. Garasjen er plassert n\u00f8yaktig hvor den gamle gj\u00f8dselkjelleren l\u00e5, og man har gjentatt motivet ved \u00e5 gi garasjen pulttak. Klager er ikke enig i at garasjen b\u00f8r l\u00f8srives og heller inng\u00e5 i en tundannelse. Selv om g\u00e5rdsdriften er avsluttet krever 39 m\u00e5l tomt vedlikehold, og det trengs arealer for oppbevaring av redskap. Garasjen m\u00e5 minst v\u00e6re den st\u00f8rrelsen som er oms\u00f8kt, og det er galt \u00e5 sammenholde det gjenv\u00e6rende arealet p\u00e5 g\u00e5rden med de trange, bratte og sm\u00e5 tomtene i Fjellsiden. 1 Klager anf\u00f8rer at garasjen ikke vil synes fra by-siden, da den er skjult av en fjellrygg og overbygg p\u00e5 silo. Klager mener det uansett ikke ville v\u00e6rt noe galt om man kunne se at man ved nye tiltak opprettholdt den historiske formen og tradisjonen. N\u00e5r det gjelder takoverbygget, vises det til at mye av bygningskomplekset var revet p\u00e5 1950-tallet, og det kan stilles sp\u00f8rsm\u00e5l ved hvor historisk bygningskomplekset er. Valg av overdekning har blitt en lettere konstruksjon, med referanse til arken i valmtaket mot nord-vest. Stedet er sv\u00e6rt v\u00e6rutsatt, og det er n\u00f8dvendig med sidebeskyttelse i tillegg til overdekning. Det vises til komplett klage. Fagetatens vurdering og anbefaling: Plan- og bygningsetaten som fagetat var vurdert klagen, og tilr\u00e5r at den ikke tas til f\u00f8lge. Man har ikke vurdert endrede tegninger, men vurdert saken slik den var p\u00e5 vedtakstidspunkt. Fagetaten er ikke negativ til bygging av garasje, men mener st\u00f8rrelsen b\u00f8r reduseres og at den b\u00f8r st\u00e5 for seg selv om et nytt supplement til tunet. Fagetaten vurderer at garasjens form og takform virker \u00e5 v\u00e6re prosjektert uten tilstrekkelig hensyn til eksisterende bygninger og kulturminnemilj\u00f8, og at den representerer et formspr\u00e5k som vil forringe anleggets historiske tilknytning, helhet og karakter. Boligen har allerede en langstrukket fasade, og det frar\u00e5des derfor \u00e5 forlenge bygningskroppen ytterligere. Hensynet bak bestemmelsen i KDP er \u00e5 opprettholde en mest mulig enhetlig bebyggelsesstruktur, der fasadens lengde mot byen begrenses for \u00e5 gi plass til lys, luft, utsikt, hager og gr\u00f8nnstruktur. Takoverbygget vurderes ogs\u00e5 \u00e5 representere noe fremmedartet og uegnet til bygningskomplekset, og bestemmelsen om visuelle kvaliteter vurderes \u00e5 ikke v\u00e6re ivaretatt for oms\u00f8kte tiltak. Fagetaten vurderer at vilk\u00e5rene for dispensasjon ikke er oppfylt, men viser til at det er gode muligheter til \u00e5 bygge garasjen som et supplement til tunet om garasjen trekkes tilbake to meter. Det vil da v\u00e6re muligheter til at garasjen kan bygges over 25 m2. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert klagen, og finner at denne kan tas til f\u00f8lge. Tegningsgrunnlag Det bemerkes innledningsvis at tegningene som ble sendt p\u00e5 uttale til Byantikvaren, og som er vurdert i klagesaken, er nye tegninger i klagesaken datert 15.03.2024 og 18.03.2024. Byr\u00e5den er enig i prinsippet om at klagesaker skal vurderes slik de forel\u00e5 p\u00e5 vedtakstidspunktet, men da det i denne saken er snakk om mindre endringer p\u00e5 en mindre del av det totale prosjektet, finner byr\u00e5den at endringene kan vurderes i klagesaken. Nabovarsling Det er gjort endringer i takvinkel for b\u00e5de garasje og takoverbygg, og i \u00f8vre gesimsh\u00f8yde for garasjen. Det er ogs\u00e5 s\u00f8kt om dispensasjon fra to forhold. Dette er i utgangspunktet forhold som krever ny nabovarsling, jf. pbl. \u00a7 19-1, jf. \u00a7 21-3. Etter \u00a7 21-3 (2) kan nabovarsel unnlates n\u00e5r arbeidet ikke, eller i liten grad, ber\u00f8rer interessene til naboer og gjenboere. I denne saken er det snakk om mindre endringer, hvor man ogs\u00e5 g\u00e5r bort fra takterrasse p\u00e5 garasjen til et pulttak. Naboenes interesser vurderes derfor \u00e5 bli mindre p\u00e5virket med endringen. Hva gjelder dispensasjon, er det et poeng at naboer kan se annerledes p\u00e5 en sak om man vet at tiltaket krever noe mer enn en \u00abvanlig\u00bb tillatelse. I denne saken ligger imidlertid oms\u00f8kte eiendom h\u00f8yt i forhold til naboer, slik at de i mindre grad blir p\u00e5virket av b\u00e5de bygningskroppens lengderetning og st\u00f8rrelse p\u00e5 garasjen. Bygningskroppens lengde og st\u00f8rrelse p\u00e5 garasjen var ogs\u00e5 synlig p\u00e5 nabovarslede tegninger. Byr\u00e5den finner at man kan unnta endringene fra nytt nabovarsel. 2 Plassering Eier av gbnr. 166/1801 har signert grunneieravtale p\u00e5 at garasje kan plasseres 0,4 meter fra nabogrense, datert 22.10.2023. Eier av gbnr. 166/1610 har signert grunneieravtale p\u00e5 at garasje kan plasseres 0,4 meter fra felles vei, datert 22.10.2023. Da det foreligger samtykke fra naboer, finner byr\u00e5den at garasjens plassering kan godkjennes med oms\u00f8kt plassering, jf. pbl. \u00a7 29-4 (3) bokstav a). Dispensasjonsvurdering KDP \u00a7 09 a (2) \u2013 bygningens fasadelengde mot byen Bestemmelsene til KDP \u00a7 09 a (2) sier: \u00abBygningenes fasadelengde mot byen skal v\u00e6re maksimalt 12 meter. Der det er gunstig for terrenginngrep og i tr\u00e5d med omkringliggende bebyggelse, kan bebyggelse p\u00e5 to parseller trekkes sammen, med samlet lengde maksimalt 18 meter.\u00bb Selve hovedbygget er i dag opplyst \u00e5 v\u00e6re ca. 24 meter, og det s\u00f8kes om en garasjebredde p\u00e5 6,1 meter. Klager har anf\u00f8rt at begrensningen p\u00e5 tolv meter aldri har v\u00e6rt aktuell for oms\u00f8kte eiendom, og at garasjen uansett ikke vil v\u00e6re synlig da den blir skjult av terreng og det gamle silo-bygget. Fagetaten vurderer at bestemmelsens form\u00e5l er \u00e5 opprettholde en mest mulig enhetlig bebyggelsesstruktur, hvor fasadens lengde begrenses av hensyn til lys, luft, utsikt, hager og gr\u00f8nnstruktur. Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak bestemmelsen, hensynene i plan- og bygningslovens form\u00e5lsparagraf eller nasjonale eller regionale interesser. Som nevnt innledningsvis, ble klagesaken sendt p\u00e5 uttale til Byantikvaren, som ikke har hatt merknader til garasjens utforming. Dette taler etter byr\u00e5dens syn for at hensynene bak bestemmelsen ikke blir \u00abvesentlig\u00bb tilsidesatt. Det er imidlertid mer enn \u00abbare\u00bb kulturminneverdier som skal vurderes etter bestemmelsen, da hensynet til lys, luft, utsikt og bevaring av hager og gr\u00f8nnstruktur ogs\u00e5 er blant hensynene som skal ivaretas. Oms\u00f8kte eiendom skiller seg likevel ut fra omgivelsene, ved at den er et gammelt g\u00e5rdsbruk, ikke villabebyggelse. Den ligger ogs\u00e5 h\u00f8yest i sin siktlinje, slik at man ikke tar utsikt fra naboer. Byr\u00e5den er enig i at det i utgangspunktet er uheldig at man f\u00e5r en veldig lang bygningskropp, og at utvidelser av bygg som allerede er for lange er uheldig da det \u00abforverrer\u00bb problemet. I denne saken vil garasjen likevel ligge skjult bak terreng og silobygget, slik at p\u00e5virkningen sett fra by-siden blir liten. Dette taler for at hensynene ikke blir \u00abvesentlig\u00bb tilsidesatt. Byr\u00e5den kan ikke se at det er hensyn i form\u00e5lsparagrafen, eller hensyn av nasjonal eller regional interesse som gj\u00f8r seg gjeldende i denne saken. Vurderingen er at hensynene bak bestemmelsen om maks fasadelengde ikke blir \u00abvesentlig\u00bb tilsidesatt. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Fagetaten har uttrykt forst\u00e5else for tiltakshavers praktiske behov, men p\u00e5pekt at personlige interesser ikke vektlegges. Byr\u00e5den deler denne oppfatningen, men vurderer at garasje med oppbevaringsplass ikke bare er en fordel for tiltakshaver personlig, men at dette ogs\u00e5 er en objektiv fordel for eiendommen. Dette er, iht. Sivilombudets uttalelse i sak 2014/334, et forhold som skal tas med i vurderingen, dog vektet mot de eventuelle ulempene med tiltaket. 3 Mulighet for oppbevaring av utstyr vil v\u00e6re en fordel for en boligeiendom, men vil ogs\u00e5 v\u00e6re s\u00e6rlig viktig for en eiendom med utmark. Store deler av oms\u00f8kte eiendom er lagt til LNF- form\u00e5l, hvor det er registrert produktiv skog.1 Selv om det ikke er driveplikt p\u00e5 skog, vil man som grunneier m\u00e5tte drive vedlikehold av skogen til en viss grad, for \u00e5 hindre fare for skade p\u00e5 mennesker og \u00f8konomiske verdier. N\u00e5r det gjelder rasfare, viser byr\u00e5den til at det iht. digitalt kart er ca. 13 meter mellom hj\u00f8rnet p\u00e5 eksisterende bolig og faresone for ras. Dette taler for at det vil v\u00e6re mulig \u00e5 trekke garasjen lengre bak, slik fagetaten har r\u00e5det tiltakshaver til \u00e5 gj\u00f8re. Eksisterende vei, som leder videre til Ole Irgens\u2019 vei 71 (gbnr. 166/1610) g\u00e5r imidlertid midt i disse 13 meterne. Ved \u00e5 trekke garasjen lengre bak m\u00e5 veien trolig legges om, noe som medf\u00f8rer ekstra kostnad, og den m\u00e5 trolig legges lengre inn mot fjellet, og n\u00e6rmere faresonen. Alternativt m\u00e5 garasjen plasseres tettere p\u00e5 faresonen, noe som iht. klagen ikke er \u00f8nskelig. N\u00e5r Byantikvaren ikke har merknad til garasjens plassering finner byr\u00e5den at det totalt sett gir st\u00f8rst fordel \u00e5 plassere den som oms\u00f8kt, slik at man unng\u00e5r ytterligere inngrep for flytting av veien eller opplevd fare ved plassering av garasjen n\u00e6rt fjellet. Byr\u00e5den finner at det er \u00abklart\u00bb st\u00f8rre fordeler enn ulemper med \u00e5 gi dispensasjon. Dispensasjonsvurdering KDP \u00a7 06 (7) Bestemmelsen sier at \u00abenkeltst\u00e5ende private garasjer og uthus skal ikke v\u00e6re st\u00f8rre enn 25 m2, og innarbeides i terreng der det er mulig.\u00bb Oms\u00f8kte garasje er 44,1 m2, alts\u00e5 n\u00e6rmere dobbelt s\u00e5 stor som tillatt. Dette utl\u00f8ser alts\u00e5 krav om dispensasjon, og sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak bestemmelsen, form\u00e5lsparagrafen eller nasjonale eller regionale interesser. Bestemmelse om maks st\u00f8rrelse p\u00e5 garasje ivaretar eksisterende bebyggelsesstruktur. I utgangspunktet vil dispensasjon fra bestemmelsen bidra til \u00e5 sette hensynene bak den til side, ved at bebyggelsesstrukturen brytes. Oms\u00f8kte eiendom skiller seg likevel allerede fra omkringliggende eiendommer, ved at den er et gammelt g\u00e5rdsbruk mens omkringliggende eiendommer er bebygd med eneboliger og leilighetsbygg. Dette taler for at tilsidesettelse ikke er \u00abvesentlig\u00bb. Som nevnt over, ligger ogs\u00e5 eiendommen h\u00f8yt, og garasjen vil v\u00e6re delvis skjult i terrenget og bak silo-bygget. Dette begrenser virkningen av en st\u00f8rre garasje, og taler for at tilsidesettelsen ikke er \u00abvesentlig\u00bb. Byantikvaren har ogs\u00e5 uttalt at de ikke har merknader til garasjen, hvilket taler for at st\u00f8rrelsen ikke reduserer kulturminneverdiene p\u00e5 den aktuelle eiendommen eller i omr\u00e5det som helhet. Byr\u00e5dens vurdering er at dispensasjon ikke \u00abvesentlig\u00bb tilsidesetter hensynene bak bestemmelsen, og man kan ikke se at dispensasjon vil tilsidesette hensynene i plan- og bygningslovens form\u00e5lsparagraf eller nasjonale eller regionale interesser. Vurderingen er at f\u00f8rste vilk\u00e5r er oppfylt, jf. pbl. \u00a7 19-2. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. N\u00e5r det gjelder objektive fordeler for eiendommen, vises det til vurdering over. Byr\u00e5den ser det som en objektiv fordel for eiendommen at man kan oppbevare utstyr for drift og vedlikehold av utmarken. 1 Nibio G\u00e5rdskart, bes\u00f8kt 25.06.2024: https://gardskart.nibio.no/landbrukseiendom/4601/166/1323/0?gardskartlayer=ar5kl7 4 Byr\u00e5den ser at garasjen kunne v\u00e6rt mindre, med et uthus/bod for ytterligere oppbevaring plassert et annet sted p\u00e5 eiendommen. Dette kan imidlertid bli vanskelig med tanke p\u00e5 skredsone, og det er ogs\u00e5 fordeler ved \u00e5 kunne oppbevare alt utstyr p\u00e5 samme sted, i stedet for \u00e5 ha det spredd over flere bygg. En garasje p\u00e5 44,1 m2 er heller ikke en uvanlig st\u00f8rrelse i 2024, og SAK10 \u00a7 4-1 \u00e5pner for bygging av f.eks. garasje p\u00e5 inntil 50 m2 uten s\u00f8knad, riktignok der det er i tr\u00e5d med plangrunnlaget. Bilene har blitt bredere2, og n\u00e5r tiltaket skal fungere som b\u00e5de garasje og bod/oppbevaringsplass er det naturlig at det er behov for st\u00f8rre plass. Byr\u00e5dens vurdering er at tiltaket ikke medf\u00f8rer store ulemper, da det er lite eksponert sett mot by-siden, og garasjen blir \u00abskjult\u00bb bak terreng og eksisterende bygg. Vurderingen er at det er \u00abklart\u00bb st\u00f8rre fordeler enn ulemper med \u00e5 gi dispensasjon. Visuelle kvaliteter I f\u00f8lge plan- og bygningsloven \u00a7 29-2 skal ethvert tiltak prosjekteres og utf\u00f8res slik at det etter kommunens skj\u00f8nn innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering. Ved tiltak som knytter seg til et eksisterende byggverks ytre, kan kommunen i vurderingen legge vekt p\u00e5 hensynet til viktige historiske, arkitektoniske og andre kulturelle verdier. Byr\u00e5den viser til at Byantikvaren har vurdert at takoverbygget er l\u00f8st p\u00e5 en tilpasset og akseptabel m\u00e5te, og at de ikke hadde kommentarer til etablering av garasje. Byr\u00e5dens vurdering er at tiltaket, slik det er revidert i klagen, oppfyller kravene i pbl. \u00a7 29-2. Grunnforurensning Grunnforurensningskart viser eiendommen som mulig forurenset, hvilket bety at det m\u00e5 foretas n\u00e6rmere unders\u00f8kelser. Kompetent foretak m\u00e5 gjennomf\u00f8re milj\u00f8teknisk grunnunders\u00f8kelse, jf. TEK17 \u00a7 9-3, og iht. forurensningsforskriftens bestemmelser. Dersom unders\u00f8kelser viser behov for tiltaksplan, skal denne v\u00e6re godkjent f\u00f8r det s\u00f8kes om igangsettelse. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 26.02.2024. 2. Med hjemmel i plan- og bygningsloven \u00a7 19-2 gis det dispensasjon fra KDP Fjellsiden s\u00f8r \u00a7\u00a7 06 (7) om maks st\u00f8rrelse p\u00e5 garasje og 09 a (2) om bygningenes fasadelengde mot byen. 3. Med hjemmel i plan- og bygningsloven \u00a7\u00a7 20-1 og 21-4 gis det rammetillatelse for oppf\u00f8ring av garasje og takoverbygg som oms\u00f8kt. a. Godkjenningen gjelder tiltak slik de kommer fram p\u00e5 tegninger datert 15.03.2024 og 18.03.2024, levert i klageomgangen. b. Plasseringen godkjennes p\u00e5 vilk\u00e5r om at forbehold i nabosamtykke overholdes. c. Det m\u00e5 gjennomf\u00f8res milj\u00f8teknisk grunnunders\u00f8kelse, jf. TEK17 \u00a7 9-3. Dersom unders\u00f8kelsen viser behov for tiltak, skal tiltaksplan v\u00e6re godkjent f\u00f8r 2 Sintef, 25.10.2023: https://www.sintef.no/siste-nytt/2023/nye-rad-om-dimensjonering-av- parkeringsplasser/ (Bes\u00f8kt 26.06.2024) 5 det s\u00f8kes om igangsetting av tiltaket. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 28. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat datert 21.05.2024 med f\u00f8lgende vedlegg: a. Oversiktskart b. Flyfoto c. Situasjonsplan d. Klage e. Avslag f. Rammetillatelse g. Nye tegninger i klageomgangen h. Tegninger i. S\u00f8knad 2. Byantikvarens tilbakemelding, Bergenhus gnr 166 bnr 1323 Ole Irgens' vei 81. 3. Nabovarsel 6 "
}