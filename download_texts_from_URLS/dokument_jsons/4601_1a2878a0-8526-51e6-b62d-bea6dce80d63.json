{
  "dokument_id": "1a2878a0-8526-51e6-b62d-bea6dce80d63",
  "doc_type": "case_attachment",
  "kommune": 4601,
  "tittel": "Vedlegg 1.8.10 201332521_2_1_Notat vedr botilbud og tjenester i Bj\u00f8rnsonsgt 4",
  "url": "https://bergen.kommune.no/politikere-utvalg/api/fil/bk360/10009710/Vedlegg-1-8-10-201332521-2-1-Notat-vedr-botilbud-og-tjenester-i-Bjornsonsgt-4",
  "tekst": "BERGEN KOMMUNE Sosial, bolig og omr\u00e5desatsing/Etat for sosiale tjenester Notat Saksnr.: 201332521-2 Saksbehandler: JOHE Emnekode: ESARK-45 Til: Kommunaldirekt\u00f8r Magne Ervik Fra: Etat for sosiale tjenester Dato: 06. november 2013 Notat vedr botilbud og tjenester i Bj\u00f8rnsonsgt 4 Etat for sosiale tjenester har ledet en arbeidsgruppe vedr\u00f8rende innflytting i to kommunale boliganlegg og etablering og organisering av booppf\u00f8lging tilknyttet disse boligene. M\u00e5let for arbeidet er et varig botilbud for bostedsl\u00f8se rusavhengige som ellers ikke klarer \u00e5 skaffe eller beholde egen bolig. Gruppen har arbeidet med etableringen i Lonemarka, som n\u00e5 er innflyttet, og er n\u00e5 midt i arbeidet med \u00e5 etablere drift i Bj\u00f8rnsonsgt 4. Det planlegges oppstart tidlig p\u00e5 ny\u00e5ret. Gruppen har best\u00e5tt av ledere og aktuelle r\u00e5dgivere ved Etat for sosiale tjenester, Boligetaten, BBB og BSBO sine to fagseksjoner. Etat for sosiale tjenester har ventet p\u00e5 et oppdragsnotat vedr\u00f8rende etableringen fra BSBO, der rammer for driften ville fremg\u00e5. Det var i siste m\u00f8te i arbeidsgruppen ulike syn vedr\u00f8rende driftskonseptet for botiltaket Bj\u00f8rnsonsgt 4. Det n\u00e6rmer seg n\u00e5 oppstart, og ansettelsesprosess er i gang. Etat for sosiale tjenester redegj\u00f8r nedenfor for alternativer vi har vurdert, og legger frem v\u00e5r plan ut fra den informasjon og kunnskap vi har pr i dag. Dette fordi Etat for sosiale tjenester vil v\u00e6re ansvarlig for individuelle oppf\u00f8lgingstjenester og sikkerhet for beboere og ansatte knyttet til dette bygget. Vi vil ogs\u00e5 ha personalbasen for Housing first lokalisert der. Tre aktuelle driftskonsept har v\u00e6rt vurdert.. 1. Drift som kommunalt hospits med d\u00f8gnleie, 2. Drift gjennom bo- og tjenesteavtale og 3. Drift ved vanlige leiekontrakter kombinert med husordensregler og avtaler om oppf\u00f8lgingstjenester. Drift som kommunalt hospits/midllertidig botilbud Det er \u00f8nskelig \u00e5 etablere et botilbud der beboerne som har behov for det kan ha dette som sin faste bolig. Midlertidig botilbud p\u00e5 d\u00f8gnbasis er derfor ikke en egnet driftsform. I slike botilbud b\u00f8r botiden v\u00e6re begrenset til uker eller i det lengste noen m\u00e5neder. Hospits/midlertidig botilbud vurderes derfor ikke som aktuelt. Bo- og tjenesteavtale Dette er en interessant driftsform som har v\u00e6rt pr\u00f8vd ved 2-3 tiltak i Trondheim kommune. Det inng\u00e5s her ikke husleiekontrakt, men en bo- og tjenesteavtale. Driftsformen er ikke regulert i lov, forskrifter eller andre nasjonale retningslinjer. Det blir fremhevet som en fordel sett fra huseier sin side at det er lett \u00e5 avslutte boforhold som ikke fungerer, da beboer ikke er omfattet av husleielovens rettsvern for leietakere. Det er ulike syn p\u00e5 de rettslige rammer ved denne driftsformen, men det hevdes fra Trondheim kommune at den kan forsvares dersom tjenesten til brukeren er hovedbestandelen og kan sies \u00e5 representere mer enn halve tilbudet. Etaten var tidligere i h\u00f8st informert om at et botiltak i Trondheim som ligner p\u00e5 det vi skal drive i Bj\u00f8rnsonsgt var drevet etter konseptet med bo- og tjenesteavtale. Et studiebes\u00f8k der i oktober viste at det likevel ikke var tilfelle, de brukte vanlig leiekontrakt i kombinasjon med husordensregler og tjenesteavtale. Etaten har bes\u00f8kt et annet botiltak i Trondheim som drives etter bo- og tjenesteavtale. Dette var et botiltak for ungdom, som p\u00e5 mange vis ligner en ungdomsinstitusjon. St\u00f8rrelsen p\u00e5 botiltak var betydelig mindre enn det som planlegges i Bj\u00f8rnsonsgt, og kapasitet og innhold i oppf\u00f8lgingstjenestene tettere. Tiltaket hadde krav om rusfrihet, hadde et rehabiliteringsperspektiv og var ikke tenkt som bolig over tid. Etaten mener pr i dag at de formelle rammene vedr\u00f8rende drift av Bj\u00f8rnsonsgaten 4 p\u00e5 basis av bo og tjenesteavtale ikke er til stede. Det foreligger ikke retningslinjer \u00e5 drive etter, og etaten kjenner ingen modell fra andre byer der botiltak av denne karakter (varig bolig), st\u00f8rrelse og kompleksitet er basert p\u00e5 en slik driftsform. Vi regner med at botiltaket vil bli omfattet av vesentlig ekstern interesse, det kan v\u00e6re omstridt i lokalmilj\u00f8et, det kan skje episoder der med hensyn b\u00e5de til beboere og personale. Det vil derfor v\u00e6re viktig at driftsformen er etablert ihht lover og forskrifter, og at det er avklart hvilke regler som gjelder i forhold til f.eks brannkrav, hygiene, hms, internkontroll og husleie/vederlag fra leietakere/beboere. Dette er uavklart pr i dag. Ut fra et \u00f8konomisk perspektiv vil dessuten boenhetene ikke gi grunnlag for statlig bost\u00f8tte, noe som vil fordyre totalkostnadene for kommunen. Etaten ser fremdeles bo- og tjenesteavtale som en sv\u00e6rt interessant driftsform dersom den er lovlig, og det foreligger en utredet og besluttet driftsmodell i kommunen. Pr i dag kan vi som nevnt ikke se at dette rammeverket er til stede. Vi kan \u00f8nske at dette utredes av BSBO med tanke p\u00e5 fremtidige etableringer, eventuelt at en g\u00e5r over til en slik driftsform i Bj\u00f8rnsonsgaten p\u00e5 et senere tidspunkt. Dersom vi mottar et oppdragsnotat som angir tilfredsstillende formelle rammer og driftsmodell, vil etaten legge dette til grunn ogs\u00e5 for denne etableringen. Viktige forhold \u00e5 avklare da i tillegg til det som er nevnt over, er ansvar for ytre og indre vedlikehold og reparasjon av bygget og ansvar for fastsetting og innkreving av leie/vederlag. Drift ved vanlig husleiekontrakter, husordensregler og tjenesteavtaler Dette er den driftsform som brukes ved alle andre kommunale boligtiltak pr i dag, ogs\u00e5 ved Lonemarka som nylig er etablert. Fordelen med denne driftsformer er at den bygger p\u00e5 gjeldende lov og forskrifter, den gir leietaker samme rettsvern i forhold til sin bolig som alle andre og den danner grunnlag for bost\u00f8tte fra staten. Driften kan ogs\u00e5 etableres etter gjeldende ansvarsforhold i Bergen kommune vedr\u00f8rende tildeling av bolig, ansvar for vedlikehold og rutiner i forhold til innkreving av husleie og tildeling av statlig og kommunal bost\u00f8tte. Ulempen er prim\u00e6rt at det tar lengre tid \u00e5 avlutte boforhold for beboere som ikke forholder seg til rammene for bygget, m.a. husbr\u00e5k. Det er ogs\u00e5 \u00f8nskelig \u00e5 regulere tilgangen til huset strengere enn det en vanlig husleiekontrakt hjemler. Videooverv\u00e5kning kan etableres dersom behovet tilsier det, og regulering av bes\u00f8k uten f\u00f8lge med leietaker kan utf\u00f8res. Etaten vurderer det som godt mulig \u00e5 etablere forsvarlig drift ved bygget innenfor de rettsregler som gjelder. I s\u00e6rlige tilfeller kan det s\u00f8kes om \u00e5 f\u00e5 forbud fra politiet for enkeltpersoner til \u00e5 2 av 3 oppholde seg p\u00e5 adressen i kortere eller lengre tid, i kombinasjon med \u00e5 tilby midlertidig botilbud/annen bolig et annet sted i byen. Erfaringene ved Lonemarka, som gjelder samme m\u00e5lgruppe, er s\u00e5 langt positiv. Vaktholdet gjennom vaktselskap vil v\u00e6re vesentlig st\u00f8rre ved Bj\u00f8rnsonsgt. Konklusjon Etat for sosiale tjenester tilr\u00e5r at Botiltaket Bj\u00f8rnsonsgt 4 starter opp s\u00e5 snart som mulig. Tiltaket drives etter det foreliggende budsjett og etter et driftskonsept med husleiekontrakter, husordensregler og tjenesteavtale. Dette dokumentet er godkjent elektronisk. Jostein Hestnes - etatsjef Vedlegg: 3 av 3 "
}