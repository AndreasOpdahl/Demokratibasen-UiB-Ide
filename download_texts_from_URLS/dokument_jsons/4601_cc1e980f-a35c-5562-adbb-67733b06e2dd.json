{
  "dokument_id": "cc1e980f-a35c-5562-adbb-67733b06e2dd",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 19062024, Sak 35/24, Interpellasjon nr. 35 (tidligere nr. 29) fra Camilla N\u00f8ttveit (H) og Knut Vindenes (H) vedr\u00f8rende rekrutteringssituasjon i barnehage og skole. Bergen bystyre 19.06.2024",
  "url": "https://bergen.kommune.no/politikere-utvalg/api/fil/bk360/10719275/Innstilling-vedtak-Interpellasjon-nr-35-tidligere-nr-29-fra-Camilla-Nottveit-H-og-Knut-Vindenes-H-vedrorende-rekrutteringssituasjon-i-barnehage-og-skole-Bergen-bystyre-19-06-2024",
  "tekst": "Interpellasjon nr. 35 (tidligere nr. 29) fra Camilla N\u00f8ttveit (H) og Knut Vindenes (H) vedr\u00f8rende rekrutteringssituasjon i barnehage og skole. Bergen bystyre 19.06.2024 Bergen bystyre behandlet saken i m\u00f8tet 19.06.2024 sak 35/24 og fattet f\u00f8lgende vedtak: Bystyret ber byr\u00e5det f\u00f8lge opp at barnehager og skoler i Bergen har gode og etterlevde rutiner for godt mottak og tett oppf\u00f8lging av nyutdannede. Dette kan motivere flere til \u00e5 st\u00e5 i l\u00e6reryrket og bidra til at det blir bedre oppfatninger rundt yrket. Bergen bystyres behandling F\u00f8lgende representanter tok ordet: Knut Vindenes (H), Johanna K\u00e4stel Sandal Fond (A), Per-Arne Larsen (V), Sunniva Andresdottir Vik (R), Camilla N\u00f8ttveit (H). Forslag fremsatt i bystyret: Knut Vindenes (H) fremsatte p\u00e5 vegne av H, FrP, BL, INP, Sp og PP f\u00f8lgende forslag til vedtak: Bystyret ber byr\u00e5det f\u00f8lge opp at barnehager og skoler i Bergen har gode og etterlevde rutiner for godt mottak og tett oppf\u00f8lging av nyutdannede. Dette kan motivere flere til \u00e5 st\u00e5 i l\u00e6reryrket og bidra til at det blir bedre oppfatninger rundt yrket. Per Arne Larsen (V) fremsatte p\u00e5 vegne av V f\u00f8lgende forslag til vedtak: Interpellasjonen understreker at \u201cde som vurderer et yrkesliv som l\u00e6rer i barnehage eller skole, skal vite at de velger en meningsfull jobb og har en attraktiv karriere foran seg. (...) Samtidig m\u00e5 Bergen kommune s\u00f8rge for at l\u00e6rere i barnehage og skole skal ha gode rammer for jobben, utviklingsmuligheter og motivasjon til \u00e5 bli v\u00e6rende i yrket\u201d. Bystyret er bekymret for at manglende prioritering og finansiering av oppvekstfeltet forsterker den krevende rekrutteringssituasjonen ved at rammen for jobben blir trangere, utviklingsmulighetene blir f\u00e6rre og motivasjonen blir lavere. Bystyret viser til at det i revidert budsjett ligger inne kutt p\u00e5 5 millioner kroner p\u00e5 tjenesteomr\u00e5de 01B Skole som effektiviseringskutt, 13, millioner i s\u00e5kalt demografikutt og 1,9 millioner i osteh\u00f8velkutt som f\u00f8lge av forventet effekt av kommende oppgavegjennomgang. Samtidig viser prognosene for byr\u00e5dsavdeling for barnehage og skole et avvik p\u00e5 170 millioner. Bystyret ber byr\u00e5det jobbe for \u00e5 finne det reelle behovet i skolen, justere for dette og p\u00e5 den m\u00e5ten v\u00e6re med \u00e5 bidra til at l\u00e6rere i barnehage og skole skal ha gode rammer for jobben, utviklingsmuligheter og motivasjon til \u00e5 bli v\u00e6rende i yrket. Votering: Forslag til vedtak fra V, fremsatt av Per-Arne Larsen (V), fikk 32 stemmer (A, SV, MDG, V, R, KrF), og var dermed falt. Forslag til vedtak fra H, FrP, BL, INP, Sp og PP, fremsatt av Knut Vindenes (H), ble vedtatt med 35 stemmer (H, FrP, BL, INP, Sp, PP). Byr\u00e5d Daniel C. E. H\u00e4gglund (FrP) besvarte sp\u00f8rsm\u00e5lene. 2 "
}