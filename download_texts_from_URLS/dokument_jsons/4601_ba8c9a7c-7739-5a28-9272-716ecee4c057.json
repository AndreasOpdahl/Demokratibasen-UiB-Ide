{
  "dokument_id": "ba8c9a7c-7739-5a28-9272-716ecee4c057",
  "doc_type": "case_attachment",
  "kommune": 4601,
  "tittel": "H\u00f8ringsutkast - Forskrift om elevpermisjon i Bergen kommune",
  "url": "https://bergen.kommune.no/politikere-utvalg/api/fil/bk360/10510083/Horingsutkast-Forskrift-om-elevpermisjon-i-Bergen-kommune",
  "tekst": " V\u00e5r referanse: 2024/84924-2 Dato: 27. mai 2024 H\u00f8ringsutkast - Forskrift om elevpermisjon i Bergen kommune Fastsatt av bystyret i Bergen kommune (velg dato) med hjemmel i lov av 9. juni 2023 nr. 30 grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringslova) \u00a7 2\u20132 fjerde avsnitt. \u00a7 1 Form\u00e5l og virkeomr\u00e5de Forskriften skal bidra til en mest mulig lik praksis for permisjon blant de offentlige grunnskolene i Bergen kommune og gj\u00f8re regelverket mer forutsigbart for de som s\u00f8ker permisjon. Forskriften skal ogs\u00e5 bidra til \u00e5 redusere omfanget av frav\u00e6r. Forskriften gjelder for elever ved alle kommunale grunnskoler i Bergen kommune. Forskriften gjelder ikke for voksne som mottar grunnskoleoppl\u00e6ring etter oppl\u00e6ringslovens kapittel 18. \u00a7 2 Permisjon Permisjon er en tillatelse for eleven \u00e5 v\u00e6re borte fra den offentlige grunnskoleoppl\u00e6ringen i en midlertidig periode. Frav\u00e6ret eleven har i permisjonsperioden regnes som dokumentert (gyldig) frav\u00e6r. Permisjon fra grunnskoleoppl\u00e6ring gir avkortet rett til grunnskoleoppl\u00e6ring. Dette gjelder ogs\u00e5 dersom eleven har enkeltvedtak om individuelt tilrettelagt oppl\u00e6ring. \u00a7 3 Forsvarlighet Elever kan kun f\u00e5 permisjon hvis oppl\u00e6ringen samlet sett er forsvarlig. Permisjonss\u00f8knader skal vurderes individuelt. I vurderingen av om oppl\u00e6ringen samlet sett er forsvarlig, vil det blant annet kunne bli vektlagt a) hva som er det beste for eleven b) skolens undervisningsopplegg i permisjonstiden c) hvilken oppl\u00e6ring barnet f\u00e5r i permisjonstiden d) om eleven har hatt permisjon f\u00f8r, eller hatt tidligere ugyldig frav\u00e6r e) elevens faglige niv\u00e5 \u00a7 4 Faste pr\u00f8ver og andre perioder der permisjon normalt ikke skal gis Det skal normalt ikke innvilges permisjon i perioder der det blir gjennomf\u00f8rt \u2022 nasjonale pr\u00f8ver \u2022 obligatoriske kartleggingspr\u00f8ver \u2022 eksamener, muntlig og skriftlig \u2022 vurderingssituasjoner som er sentrale for \u00e5 sikre at alle elever f\u00e5r like muligheter til \u00e5 vise sine kunnskaper og ferdigheter \u2022 leirskole \u2022 sv\u00f8mmeoppl\u00e6ring Skolen skal normalt ikke innvilge lengre permisjoner ved oppstart av skole\u00e5ret, spesielt de to f\u00f8rste ukene p\u00e5 1. og 8. trinn. Det samme gjelder siste halv\u00e5r p\u00e5 10. trinn. \u00a7 5 \u00d8vre grense for permisjon per skole\u00e5r Elever kan innvilges inntil 10 dager permisjon per skole\u00e5r, dersom eleven f\u00e5r en oppl\u00e6ring som samlet sett er forsvarlig. De 10 dagene kan fordeles over flere permisjoner. Skolen kan innvilge permisjon utover 10 dager dersom sterke velferdsmessige grunner taler for dette. \u00a7 6 Forenklet behandling av s\u00f8knader om 1\u20133 permisjonsdager per skole\u00e5r S\u00f8knad om permisjon i 1\u20133 dager i l\u00f8pet av et skole\u00e5r skal innvilges, hvis vilk\u00e5rene i \u00a7\u00a7 2 \u2013 4 er oppfylt. S\u00f8knader om permisjon utover dette kan innvilges hvis vilk\u00e5rene er i \u00a7\u00a7 2 \u2013 4 oppfylt, og gode grunner taler for \u00e5 innvilge s\u00f8knaden. \u00a7 7 Saksbehandlingsregler Foreldre eller fosterforeldre kan s\u00f8ke om permisjon. Dersom barnet bor fast hos den ene forelderen, er det denne som s\u00f8ker om permisjon. S\u00f8knad sendes til skolen eleven g\u00e5r p\u00e5. S\u00f8knad om permisjon skal vanligvis v\u00e6re mottatt av skolen 14 dager f\u00f8r \u00f8nsket permisjon skal starte. S\u00f8knaden m\u00e5 v\u00e6re skriftlig, og det m\u00e5 begrunnes hvorfor det s\u00f8kes om permisjon. Rektor kan kreve dokumentasjon. S\u00f8knad om permisjon etter oppl\u00e6ringsloven \u00a7 2\u20132, skal behandles etter forvaltningslovens regler om enkeltvedtak. Kontaktl\u00e6rer kan innvilge permisjoner inntil to dager av gangen. Rektor avgj\u00f8r s\u00f8knader om permisjon utover dette. \u00a7 8 Helserelatert frav\u00e6r Det er ikke n\u00f8dvendig \u00e5 s\u00f8ke om permisjon i forbindelse med helserelatert frav\u00e6r som for eksempel tannlege, lege eller andre helseinstanser. Frav\u00e6r om dette meldes direkte til kontaktl\u00e6rer. \u00a7 9 Endringer i forskriften Mindre justeringer av forskriften kan vedtas av kommunaldirekt\u00f8r i Byr\u00e5dsavdeling for barnehage og skole. \u00d8vrige endringer i forskriften vedtas av Byr\u00e5det. Foresl\u00e5tte endringer i forskriften skal sendes p\u00e5 h\u00f8ring til skolene og skolenes r\u00e5dsorganer. H\u00f8ring kan unnlates dersom det er \u00e5penbart un\u00f8dvendig. Side 2 av 2 "
}