{
  "dokument_id": "85a2dc1a-c221-58b3-85ae-35e93b5a039b",
  "doc_type": "case_presentation",
  "kommune": 4601,
  "tittel": "Omstilling og restriktiv ansettelsespolitikk i 2025",
  "url": "https://bergen.kommune.no/politikere-utvalg/api/fil/bk360/11865143/Framstilling-Omstilling-og-restriktiv-ansettelsespolitikk-i-2025",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2025/39311-1 Omstilling og restriktiv ansettelsespolitikk i 2025 Hva saken gjelder: Bergen bystyre behandlet i m\u00f8tet 17.12.2024 sak 496/24 Byr\u00e5dets forslag til handlings- og \u00f8konomiplan for 2025 \u2013 2028. Budsjett 2025 \u2013 Innstilling 1 og fattet blant annet f\u00f8lgende vedtak: 10. Med henvisning til kapitlet Effektivisering, innsparinger og strukturtiltak, vedtas f\u00f8lgende: b. Bystyret ber byr\u00e5det etablere ordninger for \u00e5 h\u00e5ndtere overtallige som sikrer rettferdig og lik behandling av kommunens ansatte. Det m\u00e5 vurderes b\u00e5de ordninger for en sentral enhet som koordinerer plassering av overtallige og ordninger med m\u00e5lrettede sluttpakker for ansatte som ber\u00f8res av omstillinger med overtallighet. c. Bystyret ber byr\u00e5det lage en ordning for restriktiv ansettelsespolitikk for administrative stillinger i hele organisasjonen. Bystyret ber byr\u00e5det fortsette arbeidet med omstilling slik at kommunen b\u00e5de kan n\u00e5 m\u00e5lene for effektivisering og samtidig sikre de ansattes rettigheter og at kompetansen i organisasjonen opprettholdes. Bystyrets vedtak gir byr\u00e5det i oppdrag \u00e5 lage en ordning for restriktiv ansettelsespolitikk for administrative stillinger i hele kommunen, og \u00e5 fortsette omstillingsarbeidet ved \u00e5 blant annet lage ordninger for \u00e5 h\u00e5ndtere overtallige. Disse to vedtakene b\u00f8r ses i sammenheng, og denne saken viser hvordan byr\u00e5det vil f\u00f8lge dem opp i 2025. Bakgrunn Den \u00f8konomiske situasjonen i kommunen medf\u00f8rte at det i byr\u00e5dets innstilling til handlings- og \u00f8konomiplan 2025-2028 og budsjett for 2025, ble foresl\u00e5tt flere tiltak for \u00e5 oppn\u00e5 effektivisering og innsparinger i kommunen. Dersom byr\u00e5det skal lykkes med \u00e5 oppn\u00e5 de m\u00e5l og tiltak som bystyret vedtok i budsjettet, forutsetter det at stillinger bortfaller. Ansatte i stillinger som bortfaller og der leder ikke har funnet annet passende arbeid til den ansatte, regnes som overtallige. Som arbeidsgiver har Bergen kommune b\u00e5de l\u00f8nnsplikt og arbeidsgiveransvar for ansatte som er overtallige. Byr\u00e5det har ansvar for \u00e5 sikre at ansatte som ber\u00f8res av omstilling og omorganiseringer f\u00e5r en likeverdig behandling i tr\u00e5d med lov- og avtaleverk og kommunens egne prosedyrer. Bystyret vedtok i revidert budsjett for 2024 en ansettelsesstopp. Bakgrunnen for dette var et \u00f8nske om \u00e5 bygge ned kommunens administrasjon og sette organisasjonen i stand til \u00e5 h\u00e5ndtere effektivisering gjennom en reduksjon i antall administrative ansatte. Byr\u00e5det har jobbet systematisk for \u00e5 redusere kommunens underliggende kostnadsvekst og tilpasse aktiviteten til de \u00f8konomiske rammene. En reduksjon i administrative stillinger er et av virkemidlene for \u00e5 oppn\u00e5 dette. Samtidig er det krevende \u00e5 h\u00e5ndtere en ansettelsesstopp over tid, og administrasjoner med h\u00f8y turnover vil rammes i st\u00f8rre grad enn andre. 1 Det vedtatte budsjettet for 2025 inneholder flere store og omfattende tiltak for \u00e5 oppn\u00e5 en mer effektiv drift av kommunen. M\u00e5let er \u00e5 f\u00e5 en b\u00e6rekraftig drift som er rett dimensjonert p\u00e5 alle niv\u00e5er og der kommunens ut\u00f8vende tjenester f\u00e5r s\u00e5 gode driftsforhold som mulig. For \u00e5 ha n\u00f8dvendig fleksibilitet i de store omorganiseringsprosessene som skal gjennomf\u00f8res, vedtok bystyret \u00e5 g\u00e5 tilbake til en restriktiv ansettelsespolitikk som erstatning for ansettelsesstopp, med virkning fra 01.01.25. Gjennom h\u00f8sten har ordning for h\u00e5ndtering av overtallige v\u00e6rt tema p\u00e5 flere informasjons- og dr\u00f8ftingsm\u00f8ter p\u00e5 konsernniv\u00e5 og i Det sentrale samarbeidsutvalget. Temaet har ogs\u00e5 v\u00e6rt diskutert i disse foraene i etterkant av bystyrets vedtak om restriktiv ansettelsespolitikk i desember 2024. Videre forankring av ordninger for omstilling og restriktiv ansettelsespolitikk vil fortsette i partssamarbeidet p\u00e5 konsernniv\u00e5 etter at byr\u00e5det har behandlet denne saken. Restriktiv ansettelsespolitikk Med restriktiv ansettelsespolitikk menes en innskrenket praksis for utlysning av ledige stillinger og ansettelser i disse. Det er behov for \u00e5 detaljere ordningen for restriktiv ansettelsespolitikk, slik at det sikres en tydelig og felles innretning og praksis i hele organisasjonen. Hva omfattes av den restriktive ansettelsespolitikken? Bystyrets vedtak om restriktiv ansettelsespolitikk gjelder for administrative stillinger i hele organisasjonen. Mens alle stillinger i byr\u00e5dsavdelingene (niv\u00e5 1) regnes som administrative stillinger, er det p\u00e5 etatsniv\u00e5 (niv\u00e5 2) og resultatenhetsniv\u00e5 (niv\u00e5 3) en blanding av administrative og operative stillinger. Det er den enkelte kommunaldirekt\u00f8r som skal fastsette hvilke stillinger som regnes som administrative og hvilke som regnes som operative p\u00e5 niv\u00e5 2 og 3. De gj\u00f8res unntak for stillingene som kommunaldirekt\u00f8r og etatsdirekt\u00f8r da dette er stillinger av s\u00e6rlig karakter. Dette betyr at det gjennomf\u00f8res ordin\u00e6re ansettelsesprosesser for disse stillingene. I tillegg til en restriktiv ansettelsespolitikk for administrative stillinger, vil det i 2025 ogs\u00e5 v\u00e6re en generell restriktiv ansettelsespolitikk for alle stillinger. Dette for \u00e5 underst\u00f8tte den totale omstillingen i Bergen kommune og for \u00e5 kunne bruke naturlig turnover som et virkemiddel for endringer i bemanning i hele kommunen. Ansettelsespolitikken for andre stillinger vil imidlertid v\u00e6re mindre restriktiv enn for administrative stillinger. Hvordan skal restriktiv ansettelsespolitikk praktiseres? Dersom en stilling blir ledig skal leder, uavhengig av om stillingen er administrativ eller ikke, vurdere om den ledige stillingens funksjon og oppgaver kan utf\u00f8res av andre, endres eller utg\u00e5. Det skal ikke ansettes i stillingen dersom det er praktisk mulig og ikke kommer i konflikt med lovkrav, politiske satsinger og enhetens evne til \u00e5 ivareta sine oppgaver. Alle ledere med behov for \u00e5 bemanne en ledig stilling skal f\u00f8rst kunngj\u00f8re stillingen internt slik at eventuelle overtallige, ansatte med rett til annet passende arbeid eller andre interne s\u00f8kere kan vurderes for stillingen. Stillinger skal kunngj\u00f8res internt i minimum - tre uker for administrative stillinger - en uke for andre stillinger Dersom den interne kunngj\u00f8ringen ikke f\u00f8rer til innplassering av overtallig eller annen intern tilsetting, kan stillingen lyses ut eksternt. For administrative stillinger skal det gj\u00f8res en s\u00e6rlig vurdering som signeres av resultatsenhetsleder eller etatsleder og deretter godkjennes av egen kommunaldirekt\u00f8r 2 Omstilling Den restriktive ansettelsespolitikken legger til rette for at flest mulig av de overtallige vil kunne f\u00e5 tilbud om annen stilling i organisasjonen. For \u00e5 ivareta det overordnede arbeidsgiveransvaret og sikre en likeverdig og korrekt arbeidsrettslig ivaretagelse av alle overtallige, er det behov for en samordnet og koordinert h\u00e5ndtering av overtallige som legger til rette for n\u00f8dvendig mobilitet p\u00e5 tvers av organisasjonen. Samordnet og koordinert h\u00e5ndtering av overtallige H\u00e5ndtering av potensiell overtallighet skal f\u00f8rst s\u00f8kes l\u00f8st innenfor den gjeldende byr\u00e5dsavdelingens myndighetsomr\u00e5de. Dersom det ikke er mulig \u00e5 finne ny stilling eller annet passende arbeid til ansatte i omstilling i den gjeldende byr\u00e5dsavdelingen, skal videre h\u00e5ndtering ivaretas ved sentral koordinering. Det vil etableres en sentral koordinerende enhet i byr\u00e5dsleders avdeling som skal sikre en samordnet og koordinert h\u00e5ndtering av overtallige. Denne enheten skal blant annet vurdere og innplassere overtallige i ledige stillinger p\u00e5 tvers av organisasjonen, samt ha mulighet til \u00e5 ta i bruk andre virkemidler for omstilling som planer for kompetanseutvikling og sluttpakker. Innplassering i ledige stillinger skal skje i tett samarbeid med byr\u00e5dsavdelingene. Dersom en omstillingsprosess i en byr\u00e5dsavdeling ikke har f\u00f8rt til l\u00f8sning ved \u00e5 finne annet passende arbeid, skal leder melde overtallige til sentral, koordinerende enhet. En slik melding skal f\u00f8lges av en arbeidsrettslig kvalitetssikret overtallighetserkl\u00e6ring, oppdatert CV som er utarbeidet av den ansatte og en beskrivelse av den ansattes samlede kompetanse og motivasjon. Den sentrale, koordinerende enheten skal ha oversikt over alle ledige stillinger i organisasjonen og alle som har fortrinn til stillinger og/eller er overtallige. Enheten kan innplassere overtallige i ledige stillinger i tett samarbeid med b\u00e5de overtallige og den lederen som skal ansette i den nye stillingen. Det vil bli lagt vekt p\u00e5 kompetansen til den ansatte, kompetansebehovet i stillingen og personlig egenhet ved innplassering av overtallige. Avgivende leder har arbeidsgiveransvaret frem til den overtallige er innplassert i en ledig stilling og mottakene leder overtar arbeidsgiveransvaret. Den koordinerende enheten overtar s\u00e5ledes ikke arbeidsgiveransvaret til de overtallige Legge til rette for mobilitet p\u00e5 tvers av organisasjonen Det at alle stillinger, b\u00e5de administrative og operative, blir kunngjort internt, legger til rette for mobilitet p\u00e5 tvers av kommunen. Et viktig premiss er at intern kunngj\u00f8ring og tilsetting bidrar til at naturlig turnover ikke medf\u00f8rer \u00f8kt bemanning. Dette er ogs\u00e5 positivt da det underbygger at Bergen kommune er en arbeidsgiver der det er gode muligheter for \u00e5 s\u00f8ke nye utfordringer innad i organisasjonen, samtidig som kommunens kompetansebehov blir ivaretatt. \u00d8konomiske konsekvenser: Saken har ingen direkte \u00f8konomiske konsekvenser, men legger til rette for varige kostnadsreduksjoner. Byr\u00e5dsleders vurdering og anbefaling/konklusjon: Bergen kommune er en stor organisasjon med et stort behov for omstilling. Byr\u00e5dsleder mener derfor at det er viktig \u00e5 etablere felles systemer og rutiner slik at vi kan f\u00e5 til st\u00f8rre mobilitet av arbeidskraft p\u00e5 tvers av organisasjonen. Bergen kommune skal v\u00e6re en attraktiv og trygg arbeidsplass der de ansatte trives og f\u00e5r mulighet til \u00e5 utvikle seg. En felles og koordinert ordning for omstilling og restriktiv ansettelsespolitikk sikrer at prosessene skjer arbeidsrettslig korrekt og enhetlig for alle ansatte. Omstilling, og spesielt det \u00e5 bli overtallig, kan oppleves som utrygt for den ansatte. Byr\u00e5dsleder er opptatt av at det 3 skapes gode og forutsigbare ordninger slik at ansatte opplever at det er trygt \u00e5 st\u00e5 i prosessen og etter hvert ta fatt p\u00e5 nye arbeidsoppgaver. Samtidig er det viktig \u00e5 gi lederne gode verkt\u00f8y slik at de kan ivareta sitt ansvar p\u00e5 en god og profesjonell m\u00e5te. Byr\u00e5dsleder mener derfor det er et godt grep \u00e5 etablere felles ordninger for omstilling og restriktiv ansettelsespolitikk for hele organisasjonen. Ved \u00e5 se hele organisasjonen under ett f\u00e5r de ansatte flere muligheter og organisasjonen som helhet f\u00e5r utvidet tilgang til ledig kapasitet og kompetanse. Det er byr\u00e5dsleders vurdering at ordningene som skisseres i denne saken legger til rette for n\u00f8dvendig \u00f8konomisk innsparing, bemanningsjustering, effektivisering og \u00f8kt omstilling, samtidig som kompetansen i organisasjonen opprettholdes. Byr\u00e5dsleder anbefaler at byr\u00e5det organiserer arbeidet med omstilling og restriktiv ansettelsespolitikk i 2025 i tr\u00e5d med f\u00f8ringene i denne saken. Vedtakskompetanse: Byr\u00e5dets fullmakter pkt. 2.1 Byr\u00e5dets driftsansvar og 2.8 Byr\u00e5det som iverksetter av bystyrets overordnete styringssignaler vedtatt av Bergen bystyre 27. november 2024 i sak 462/24: 2.1. Byr\u00e5dets driftsansvar Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. 2.8. Byr\u00e5det som iverksetter av bystyrets overordnete styringssignaler Med utgangspunkt i bystyrets overordnete m\u00e5lsettinger og andre retningslinjer for kommunens virksomhet som bystyret fastsetter, skal byr\u00e5det iverksette bystyrets vedtatte politikk. Byr\u00e5dsleder innstiller til byr\u00e5det \u00e5 fatte f\u00f8lgende vedtak: Byr\u00e5det organiserer arbeidet med omstilling og restriktiv ansettelsespolitikk i 2025 i tr\u00e5d med f\u00f8ringene i denne saken Dato: 21. januar 2025 Christine B. Meyer Byr\u00e5dsleder Dokumentet er godkjent elektronisk. 4 "
}