{
  "dokument_id": "e434ea38-68e8-5e48-be81-54bc1901e077",
  "doc_type": "case_attachment",
  "kommune": 4601,
  "tittel": "Bergenhus gnr 167 bnr 1252 \u00d8vre Blekeveien 35. Klage p\u00e5 avsl\u00e5tt s\u00f8knad om takterrasse",
  "url": "https://bergen.kommune.no/politikere-utvalg/api/fil/bk360/11425843/Bergenhus-gnr-167-bnr-1252-Ovre-Blekeveien-35-Klage-pa-avslatt-soknad-om-takterrasse",
  "tekst": " Byr\u00e5d for byutvikling Fullmaktssak /24 Saksframstilling V\u00e5r referanse: 2024/111998-5 Bergenhus gnr 167 bnr 1252 \u00d8vre Blekeveien 35. Klage p\u00e5 avsl\u00e5tt s\u00f8knad om takterrasse Hva saken gjelder: Saken gjelder klage p\u00e5 avsl\u00e5tt s\u00f8knad om lovliggj\u00f8ring av takterrasse p\u00e5 gbnr. 167/1252, Blekeveien 35. Tiltaket ble s\u00f8kt inn sammen med fasadeendring for \u00e5 etterisolere bygget, og takterrassen ble avsl\u00e5tt mens fasadeendringen ble godkjent i vedtak datert 19.06.2024. Avslaget var begrunnet i tiltakets visuelle kvaliteter, og det ble vurdert at tiltaket forringer byggets historiske, arkitektoniske og kulturelle verdier. Avslaget ble p\u00e5klaget av tiltakshaverne, Anne Wergeland og Rolf Kahrs Hansen. Ansvarlig s\u00f8ker er Byggmester- Skaar AS. Figur 1 - Utklipp skr\u00e5foto, sett mot \u00f8st. Oms\u00f8kt takterrasse er merket med r\u00f8dt I kommuneplanens arealdel (KPA 2018), vedtatt 19.06.2019, vises eiendommen som sentrumsform\u00e5l, med hensynssoner for brannsmittefare, kulturmilj\u00f8 og bestemmelsesomr\u00e5de # 4 (historiske om\u00e5der). I reguleringsplan for Bergenhus. Fjellsiden nord str\u00f8k 37, 38 og 39 (i kraft 1981), planid: 5200000, er eiendommen lagt til bolig, gruppe C \u2013 bevaringsomr\u00e5der. I KDP Sandviken \u2013 Fjellsiden nord (vedtatt 2001), planid: 15750000, er eiendommen lagt til 1 bolig. Se avslagsvedtaket \u00a7 3.1 for utfyllende planstatus. Tiltaket utl\u00f8ser krav om dispensasjon fra KDP, \u00a7 05 nr. 8 om bebyggelse mot offentlig gategrunn. Det er s\u00f8kt om slik dispensasjon. Ansvarlig s\u00f8ker opplyser at det er foretatt nabovarsling i samsvar med pbl \u00a7 21-3, og det er mottatt merknad fra gnr 167 bnr 1251. Merknaden g\u00e5r i hovedsak p\u00e5 etterisoleringen og n\u00e6rhet til nabogrense. Merknaden er s\u00e5ledes ikke relevant for den delen av tiltaket, takterrasse, som er avsl\u00e5tt. Det er ikke registrert klage p\u00e5 tillatelse til fasadeendring. Byantikvaren har gitt uttale datert 11.06.2024, hvor de skriver at de i prinsippet er negative til takterrasser i den historiske trebyen. Tiltaket er utf\u00f8rt for ca. 40 \u00e5r siden, f\u00f8r man fikk bestemmelser som regulerer denne typen tiltak, og byantikvaren kan ikke se at det er innenfor deres mandat \u00e5 frar\u00e5de tiltaket. Bergen brannvesen har gitt uttale datert 03.05.2024, hvor de viser til tidligere uttalelse datert 17.04.2024. I denne er det gitt uttale p\u00e5 ting ansvarlig for brannprosjektering m\u00e5 vurdere og hva som m\u00e5 ivaretas. Det er ogs\u00e5 uttalt at man ikke kan se at tiltaket vil begrense brannvesenets innsatsmulighet. Klage: Klager ber om at avslaget blir omgjort, og at det gis tillatelse som oms\u00f8kt. Det vises til at avslaget er begrunnet i et regelverk som gjaldt i 2001, noe som er en svakhet i behandling av s\u00f8knad om legalisering av takterrasse fra 1980-tallet. Det er vist til at det er startet arbeid med planendring for bestemmelser om takterrasser i KDP, og at det er politisk \u00f8nske om klargj\u00f8ring av regelverket. Klager mener det er urimelig \u00e5 bli \u00abstraffet\u00bb for at dav\u00e6rende eier og utbygger ikke s\u00f8kte inn terrassen, og at tiltaket b\u00f8r bli behandlet etter regelverket som gjaldt da tiltaket ble utf\u00f8rt. Det vises til at brannvesenet ikke har merknader, og at tiltaket ikke er s\u00e5 synlig fra offentlig gate og byrom som avslaget gir uttrykk for. Bygget er heller ikke lavt, men har samme h\u00f8yde som omkringliggende bygg. Takterrassen henvender seg til offentlig rom som en konsekvens av at bygget ikke har uteareal, noe man f\u00e5r gjennom takterrassen. Det er ogs\u00e5 tillatt flere takterrasser i omr\u00e5det, slik at det ikke vil skape presedens \u00e5 godkjenne oms\u00f8kte tiltak. Det vises ellers til komplett klage. Fagetatens vurdering og anbefaling: Plan- og bygningsetaten som fagetat har vurdert klagen, og anbefaler at den ikke tas til f\u00f8lge. Avslagsvedtakets vurdering av at vilk\u00e5rene for dispensasjon ikke er oppfylt, tiltredes i klageomgangen. Tiltaket er et stort inngrep i takflaten, og er lett synlig fra gaten. Det har ogs\u00e5 fjernvirkning. Hva gjelder fordeler og ulemper, vises det til at manglende uteoppholdsareal ikke kan tillegges vekt, da det er mange hus i omr\u00e5det som har samme situasjon, og anvendelse for mange hus ville uthulet bestemmelsen det s\u00f8kes dispensasjon fra. Argument om at boligen er godt bevart endrer ikke takterrassens virkning, og faren for hyblifisering foreligger uansett om det er takterrasse eller ikke. Det vises til at det er reglene p\u00e5 s\u00f8knadstidspunkt som er gjeldende, og at fagnotatet som det er vist til i klagen ikke er et rettslig grunnlag. Man kan heller ikke se at det er gjort usaklig forskjellsbehandling fra andre saker. Det vises ellers til komplett fagnotat. Byr\u00e5dens vurdering og konklusjon: Byr\u00e5den har vurdert saken, og finner at klagen kan tas til f\u00f8lge. 2 Innledningsvis vil det bemerkes at tiltaket behandles etter dagens regelverk, da det er n\u00e5 tiltaket er s\u00f8kt inn. Dette er ikke en \u00abstraff\u00bb for at tidligere eier ikke s\u00f8kte inn tiltaket p\u00e5 1980- tallet, men forvaltningspraksis. Det kan ogs\u00e5 p\u00e5pekes at n\u00e5v\u00e6rende eiere, som etter det opplyste overtok i 2002, heller ikke har s\u00f8kt inn tiltaket f\u00f8r n\u00e5. De er dermed ansvarlig for 22 av \u00e5rene tiltaket har eksistert uten godkjenning. N\u00e5r det gjelder anf\u00f8rsel om at manglende oppf\u00f8lging oppmuntrer til ulovligheter, vises det til at ulovlige tiltak ikke blir foreldet. Selv om kommunen p\u00e5 n\u00e5v\u00e6rende tidspunkt ikke har fulgt opp ulovlige takterrasser, har man muligheten i behold dersom dette blir gjort i fremtiden. Det understrekes til sist at kj\u00f8per av et bygg har ansvar for \u00e5 unders\u00f8ke om ting er lovlig oppf\u00f8rt. Dersom det er ulovlige forhold p\u00e5 en eiendom, blir ny eier ansvarlig for disse. Byr\u00e5den tiltrer ogs\u00e5 fagetatens vurdering av usaklig forskjellsbehandling. Det kan ikke ses at det er faktisk og rettslig likhet mellom saker som er gitt tillatelse og oms\u00f8kte tiltak. Dispensasjonsvurderingen KDP \u00a7 5 nr. 8 sier under overskriften \u00abBebyggelse mot offentlig gategrunn eller eksponert fra Fjellveien:\u00bb \u00abI eksisterende bebyggelse skal taklandskapet mot offentlige almenninger, gater, smitt og smau bevares og nye takterrasser og andre tekniske installasjoner tillates ikke. Arker skal v\u00e6re i samsvar med bebyggelsens egenart, form og st\u00f8rrelse. I den tradisjonelle trehusbebyggelsen tillates ikke fremspringende altaner mot det offentlige byrom. I gatel\u00f8p preget av murte fasader tillates fremspring p\u00e5 maksimalt 0,8 meter, s\u00e5fremt det har god estetisk utforming.\u00bb Plan- og bygningsloven \u00a7 19-2 sier at det kan gis dispensasjon dersom den ikke \u00abvesentlig tilsidesetter\u00bb hensynene bak bestemmelsen man dispenserer fra, plan- og bygningslovens form\u00e5lsparagraf eller nasjonale eller regionale interesser. Det m\u00e5 ogs\u00e5 v\u00e6re \u00abklart\u00bb st\u00f8rre fordeler enn ulemper med \u00e5 gi dispensasjon. Sp\u00f8rsm\u00e5let er f\u00f8rst om dispensasjon vil \u00abvesentlig tilsidesette\u00bb hensynene bak bestemmelsen, form\u00e5lsparagrafen eller nasjonale eller regionale interesser. I KDP er hensynet bak bestemmelsen beskrevet \u00e5 v\u00e6re \u00abivareta taklandskapet i eksisterende bebyggelse som henvender seg mot offentlige areal som allmenninger, gater, smitt og smau. Det er derfor ikke tillatt med takterrasser eller andre tekniske installasjoner p\u00e5 tak som ligger mot bygate/vei eller byrom.\u00bb Byr\u00e5den tiltrer denne vurderingen, og p\u00e5peker ogs\u00e5 at takene i Bergen er en \u00abfemte fasade\u00bb, hvor man b\u00f8r v\u00e6re varsom med \u00e5 gj\u00f8re inngrep. Utgangspunktet er dermed at det skal mye til for \u00e5 fravike hovedregelen om at takterrasser ikke er tillatt. Klager har anf\u00f8rt at tiltaket har st\u00e5tt i mange \u00e5r, og at det m\u00e5 behandles etter regelverket som gjaldt p\u00e5 1980-tallet. Dette kan de klart ikke h\u00f8res med. At det hadde v\u00e6rt lettere \u00e5 f\u00e5 godkjent takterrasse med 1980-tallets syn p\u00e5 kulturmilj\u00f8 og verneverdi, tilsier ikke at det skal v\u00e6re \u00abfritt frem\u00bb \u00e5 f\u00e5 godkjent utf\u00f8rte tiltak. Noe av risikoen man l\u00f8per ved \u00e5 bygge ulovlig, er at regelverket vil v\u00e6re strengere p\u00e5 det tidspunktet man s\u00f8ker det inn. Byr\u00e5den har imidlertid gjennomf\u00f8rt arkivs\u00f8k p\u00e5 flere av eiendommene i omr\u00e5det, hvor det er synlige takterrasser. En del av disse har f\u00e5tt avslag, mens en del har f\u00e5tt tillatelse. Dette gjelder blant annet gbnr. 167/1228, \u00d8vre Blekevei 8, hvor det er tillatt takterrasse, gbnr. 167/1295, Steinkjellerkroken 10, tillatt takterrasse, gbnr. 167/1038, Henrik Wergelands gate 24A, tillatt altan og gbnr. 167/1034, Henrik Wergelands gate 20, hvor det er tillatt takterrasse. Sistnevnte ligger sv\u00e6rt tett p\u00e5 oms\u00f8kte eiendom. Sakene er fra ulike tidspunkt, men er vedtatt f\u00f8r KDP Sandviken \u2013 Fjellsiden nord. At det har v\u00e6rt b\u00e5de avslag og tillatelser viser imidlertid at det ikke var en entydig praksis f\u00f8r KDP Sandviken \u2013 Fjellsiden nord ble vedtatt. 3 Tiltakene som ble godkjent f\u00f8r KDP Sandviken \u2013 Fjellsiden nord tr\u00e5dte i kraft har imidlertid satt sitt preg p\u00e5 \u00abtaklandskapet\u00bb, slik at godkjenning av en takterrasse ikke innf\u00f8rer nye element i omr\u00e5det. Dette taler for at dispensasjon ikke \u00abvesentlig\u00bb tilsidesetter hensynene bak bestemmelsen. Byantikvaren har uttalt at de er prinsipielt mot takterrasser i dette omr\u00e5det, men at det er utenfor deres mandat \u00e5 frar\u00e5 tiltaket. Det ble bedt om at Plan- og bygningsetaten vurderer tiltaket med tanke p\u00e5 tiden som har g\u00e5tt siden det ble etablert. Byr\u00e5den er enig i at det prinsipielt sett er uheldig \u00e5 tillate takterrasser i omr\u00e5det, uten at det er gjennomf\u00f8rt endring av KDP Sandviken \u2013 Fjellsiden nord. Det ble bestilt vedtatt oppstart av planarbeid for endring av bestemmelsene i 2021, som forel\u00f8pig ikke har kommet til politisk behandling. Dette viser at det er politisk \u00f8nske om endring og samordning av regelverket, men dette b\u00f8r skje gjennom en planendring, ikke gjennom en gradvis uthuling ved dispensasjoner. Det er ogs\u00e5 et viktig prinsipp at det ikke skal v\u00e6re enklere \u00e5 f\u00e5 tilgivelse enn tillatelse. Man skal ikke kunne bygge ulovlig, og s\u00e5 f\u00e5 tillatelse i ettertid fordi det har tatt tid \u00e5 f\u00f8lge opp tiltaket. Det er iht. dagens regelverk ikke noen foreldelsesfrist p\u00e5 ulovlig bygging, og tiltak vurderes etter gjeldende regelverk p\u00e5 tidspunktet de s\u00f8kes inn. Motsatt skal ikke et ulovlig bygd tiltak vurderes strengere enn om det ikke var oppf\u00f8rt, tiltaket skal \u00abtenkes borte\u00bb i vurderingen. I denne saken blir det likevel noe kunstig \u00e5 ikke ta hensyn til de erfaringene man har gjort seg de 40 \u00e5rene takterrassen har eksistert. Iht. s\u00f8knaden har det ikke kommet klager fra naboer p\u00e5 bruken av takterrassen, og enkelte naboer har ikke v\u00e6rt klar over at det eksisterte en takterrasse. Det kom ikke nabomerknader knyttet til terrassen, og det er ikke registrert ulovlighetsoppf\u00f8lging av denne. Byr\u00e5den legger derfor til grunn at den ikke har v\u00e6rt til sjenanse for omgivelsene. N\u00e5r det gjelder hvor synlig terrassen er, er byr\u00e5det vurdering at den er mer synlig enn klager legger til grunn, men at fjernvirkningen er mindre enn fagetaten har vurdert den \u00e5 v\u00e6re. Tiltaket er godt synlig fra hj\u00f8rnet p\u00e5 \u00d8vre Blekeveien 37, men i mindre grad fra andre steder i \u00d8vre Blekeveien. Det legges til grunn at tiltaket er lite synlig fra Finnemanns plass. Tiltaket ligger mot s\u00f8r, og er utformet som et \u00abinnhugg\u00bb i taket. Det er dermed lite synlig sett fra fjellsiden, f.eks. Fjellveien. Der takterrassen er mest synlig, er alts\u00e5 plasser det ikke er naturlig \u00e5 oppholde seg over tid, men plasser man beveger seg forbi n\u00e5r man g\u00e5r i gaten. Dette taler for at dispensasjon ikke \u00abvesentlig\u00bb tilsidesetter hensynene bak bestemmelsen. I avvisningsvedtak med referanse BYGG-2023/14807-18, datert 12.12.2023, ble det anbefalt at man utforsket muligheten til \u00e5 gjenetablere mer takflate. I f\u00f8lgebrev til s\u00f8knad i v\u00e5r sak, er det opplyst at endring av takterrassen ville krevd endring av takkonstruksjonen, hvilket ville v\u00e6rt en \u00f8konomisk belastning og endret husets karakter. Byr\u00e5den understreker at \u00f8konomisk belastning ikke er et relevant moment n\u00e5r det gjelder lovliggj\u00f8ring/tilbakef\u00f8ring. Dersom man hadde s\u00f8kt inn tiltaket f\u00f8r utf\u00f8relse, og f\u00e5tt vilk\u00e5r om \u00e5 redusere inngrepet i takflaten, ville de \u00f8konomiske konsekvensene av dette v\u00e6rt en del av vurderingstema for om man \u00f8nsket \u00e5 gjennomf\u00f8re tiltaket. Man stilles ikke i en bedre posisjon ved \u00e5 s\u00f8ke om lovliggj\u00f8ring av et allerede etablert tiltak, enn om man hadde s\u00f8kt f\u00f8r man utf\u00f8rte. Byr\u00e5den legger imidlertid vekt p\u00e5 at innbygging av takterrassen kan endre dennes funksjon, og redusere verdien av den. En mer innbygget takterrasse gir mindre sol, og en mer \u00abinnelukket\u00bb f\u00f8lelse. Sett opp mot at takterrassen er vurdert \u00e5 ikke v\u00e6re veldig synlig sett fra flere steder i gaten og fra fjellsiden, finner ikke byr\u00e5den at ulempen med takterrassen i stor nok grad vil avhjelpes til at det er aktuelt \u00e5 stille vilk\u00e5r. Det understrekes at denne vurderingen er gjort for oms\u00f8kte eiendom \u2013 dersom det s\u00f8kes om takterrasse p\u00e5 en annen eiendom, kan de faktiske forholdene v\u00e6re annerledes, f.eks. om terrassen blir vurdert \u00e5 v\u00e6re mer eksponert mot byrom. 4 Byr\u00e5den finner at oms\u00f8kte takterrasse ikke \u00abvesentlig\u00bb tilsidesetter hensynene bak bestemmelsen. Det er videre vurdert at det ikke er forhold i plan- og bygningslovens form\u00e5lsparagraf eller nasjonale eller regionale interesser som blir \u00abvesentlig\u00bb tilsidesatt som f\u00f8lge av tiltaket. Sp\u00f8rsm\u00e5let er s\u00e5 om det er \u00abklart\u00bb st\u00f8rre fordeler enn ulemper med \u00e5 gi dispensasjon. Klager har vist til at deres bygg er velholdt og forskj\u00f8nnet med krukkeplanter utenfor, og at det er blant de mest avfotograferte byggene i Bergen. Byr\u00e5den er enig i at bygget er pent, men viser til at eier av et bygg uansett har plikt til \u00e5 holde dette i forsvarlig stand, jf. pbl. \u00a7 31- 1. At eierne har valgt \u00e5 forskj\u00f8nne omr\u00e5det med blant annet beplanting er positivt og bidrar til omr\u00e5dets visuelle kvaliteter, men det er ikke relevant for sp\u00f8rsm\u00e5let om takterrassen. Man har ikke noen plikt til \u00e5 ha blomster utenfor huset sitt, selv om det er pent \u00e5 se p\u00e5 for b\u00e5de en selv og omgivelsene. Byr\u00e5den vektlegger imidlertid at takterrassen er del av r\u00f8mningsvei for bygget. Godkjenning av denne kan dermed v\u00e6re en objektiv fordel for eiendommen. Dette skal iht. Sivilombudets sak 2014/334 telle med i vurderingen, likevel vurdert opp mot ulempene med tiltaket. Det er en ulempe ved tiltaket at man gj\u00f8r inngrep i taklandskapet i et omr\u00e5de med h\u00f8y kulturminneverdi. Dersom det skal \u00e5pnes for denne form for tiltak, b\u00f8r det som hovedregel skje gjennom endring av plan. Det vises ogs\u00e5 til at det er vedtatt oppstart av planprosess for endring av bestemmelsene om takterrasse. Det er imidlertid, som omtalt over, tillatt takterrasser p\u00e5 andre bygg i omr\u00e5det, slik at en godkjenning i denne saken ikke innf\u00f8rer fremmedelement i omr\u00e5det. Det er ogs\u00e5 en objektiv fordel for eiendommen at man f\u00e5r mulighet til skjermet uteopphold p\u00e5 egen eiendom. Eiendomsgrensen g\u00e5r rundt bygget, og man har dermed ikke mulighet til opphold p\u00e5 egen grunn. En takterrasse gir b\u00e5de mulighet til \u00e5 sitte ute, og den gir skjerming fra gaten gjennom h\u00f8ydeforskjell. Ut over det prinsipielle ved \u00e5 gj\u00f8re inngrep i taket, kan ikke byr\u00e5den se at tiltaket medf\u00f8rer store ulemper for allmennheten. Tiltaket vil v\u00e6re synlig fra enkelte steder p\u00e5 gateplan, men ikke fra f.eks. Finnemanns plass. Byr\u00e5den legger ikke vekt p\u00e5 at tiltaket kan bidra til varige boforhold og hindre hyblifisering. Ulovlig oppdeling av boenheter og gjennomf\u00f8ring av s\u00f8knadspliktige endringer i bygget uten s\u00f8knad, m\u00e5 h\u00e5ndteres gjennom ulovlighetsoppf\u00f8lging, ikke gjennom dispensasjoner. Det er heller ikke gitt at tilgang p\u00e5 en takterrasse bare er attraktivt for familier eller voksne som bor i par eller alene, og ikke for et bofellesskap av unge voksne. Som dr\u00f8ftet over legges det imidlertid vekt p\u00e5 at tiltaket vil gi et skjermet, privat uteoppholdsareal for eiendommen. Fagetaten har argumentert at fordelene knyttet til uteoppholdsareal kan gj\u00f8res gjeldende av andre eiendommer i omr\u00e5det. Relevante fordeler i en dispensasjonsvurdering vil n\u00f8dvendigvis v\u00e6re til en viss grad generelle, i det at de gjelder fordeler ved eiendommen og ikke for den enkelte beboer. Det f\u00f8lger da naturlig at de samme fordelene kan v\u00e6re relevante for andre eiendommer i samme omr\u00e5de. Byr\u00e5den vil imidlertid understreke at vurderingen av vilk\u00e5rene er gjort med utgangspunkt i denne konkrete eiendommen, og virkningen av den konkrete takterrassen. En annen eiendom kan vurderes annerledes. Det minnes ogs\u00e5 om at det er to vilk\u00e5r for dispensasjon, og det vil v\u00e6re lite relevant at fordelene er like, om tiltaket vurderes \u00e5 \u00abvesentlig tilsidesette\u00bb hensynene bak bestemmelsen, form\u00e5lsparagrafen eller nasjonale eller regionale interesser. Dersom de materielle vilk\u00e5rene for dispensasjon blir vurdert oppfylt, vil presedensvirkning ha betydning under \u00abkan\u00bb-skj\u00f8nnet. Dette forutsetter imidlertid at man har funnet at det 5 konkrete tiltaket ikke \u00abvesentlig tilsidesetter\u00bb hensyn, og at det er \u00abklart\u00bb st\u00f8rre fordeler enn ulemper med \u00e5 gi dispensasjon. Presedensvirkning er dermed ikke en ulempe i seg selv. Byr\u00e5den finner at det er \u00abklart\u00bb st\u00f8rre fordeler enn ulemper. Da de materielle vilk\u00e5rene er oppfylt, kan ikke byr\u00e5den se at det er gode grunner for \u00e5 avsl\u00e5 s\u00f8knaden om dispensasjon. \u00abKan\u00bb-skj\u00f8nnet benyttes derfor til \u00e5 godkjenne tiltaket som oms\u00f8kt. Visuelle kvaliteter Byr\u00e5den finner at tiltaket innehar gode visuelle kvaliteter b\u00e5de i seg selv og i forhold til dets funksjon og dets bygde og naturlige omgivelser og plassering, jf. pbl. \u00a7 29-2. Det vises til vurderinger gjort under dispensasjonssp\u00f8rsm\u00e5let. Vedtakskompetanse: Byr\u00e5d for byutvikling har generell myndighet til \u00e5 fatte beslutninger som ikke er av prinsipiell betydning, jf. byr\u00e5dssak 1282/23. Alle beslutninger som er av prinsipiell betydning legges frem for byr\u00e5det. Byr\u00e5d for byutvikling fatter f\u00f8lgende vedtak: 1. Med hjemmel i forvaltningsloven \u00a7 33 andre avsnitt oppheves Plan- og bygningsetatens vedtak datert 19.06.2024. 2. Med hjemmel i plan- og bygningsloven \u00a7 19-2, jf. \u00a7 19-1, gis det dispensasjon fra kommunedelplan Sandviken \u2013 Fjellsiden nord (planid: 15750000), \u00a7 05 punkt 8 om \u00abBebyggelse mot offentlig gategrunn eller eksponert fra Fjellveien\u00bb, for oppf\u00f8ring av takterrasse. 3. Med hjemmel i plan- og bygningsloven \u00a7\u00a7 20-1 og 21-4 gis det tillatelse i ett-trinn til oppf\u00f8ring av takterrasse som oms\u00f8kt. 4. Det overlates til Plan- og bygningsetaten \u00e5 utferdige den endelige tillatelsen og foreta en vurdering av n\u00f8dvendige vilk\u00e5r. 5. Klagen tas til f\u00f8lge. Dato: 9. oktober 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagnotat datert 13.09.2024 med f\u00f8lgende vedlegg: 1. Situasjonskart 2. Situasjonsplan 3. Flyfoto 4. Klage p\u00e5 avslag 5. Avslag p\u00e5 s\u00f8knad 6. Byantikvarens uttalelse 7. Brannvesenets uttalelse 8. Supplerende opplysninger 9. S\u00f8knad 6 10. Tegninger 11. Tillatelse til tiltak. Fasadeendring 7 "
}