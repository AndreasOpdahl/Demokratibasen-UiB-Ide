{
  "dokument_id": "0c8ddcc7-9e2f-558f-bacb-e80e38e14b0b",
  "doc_type": "case_attachment",
  "kommune": 4601,
  "tittel": "Uttalelse fra BBSM vedr\u00f8rende kommunal forkj\u00f8psrett - Amalie Skrams vei 7",
  "url": "https://bergen.kommune.no/politikere-utvalg/api/fil/bk360/12574714/Uttalelse-fra-BBSM-vedrorende-kommunal-forkjopsrett-Amalie-Skrams-vei-7",
  "tekst": " BBSM-kommunaldirekt\u00f8rens stab Til Intern korrespondanse Boligkontoret v/Espen Johan F\u00f8rde V\u00e5r referanse: 2025/114069-7 Saksbehandler: Ingerd Lene Nyheim Fra Dato: 29. april 2025 BBSM-kommunaldirekt\u00f8rens stab Uttalelse fra BBSM vedr\u00f8rende kommunal forkj\u00f8psrett - Amalie Skrams vei 7 Adresse: Amalie Skrams Vei 7 Gnr. 168 Bnr. 780 Bergenhus bydel Bergen Skipperforening har solgt bygget til Mine Hylle As for en kj\u00f8pesum p\u00e5 kr. 38.000.000,-. Fristen for \u00e5 fatte vedtak om \u00e5 benytte forkj\u00f8psretten er fire m\u00e5neder fra fullstendig melding om ervervet er mottatt kommunen. Vi mottok melding om overdragelsen 28.01.2025. I dette tilfellet utl\u00f8per fristen 28.05.2025. Pr. i dag er 6 av 18 leiligheter utleid og resterende leiligheter er ubebodde. BRA total er 1928m2. Megleren beskriver bygget slik: Amalie Skrams vei 7 er en staselig, herskapelig villa fra 1918. Det er 18 leiligheter i bygget. Boligen har tre etasjer, en underetasje og et loft. Bygningen kalles \u2018Skipperhuset\u2019 fordi den ble bygget som gamlehjem for Skipperforeningen. Arkitektene var Schak Bull og s\u00f8nnen Jens Munthe Bull, som i 1916 tegnet denne fine nybarokke bygningen (stod ferdig i 1918). Eiendommen presenterer seg staselig mot Amalie Skrams vei i en disiplinert nybarokk stil med kraftfulle innslag av norsk hugd stein. Til tross for sin historiske sjarm og solide konstruksjon, b\u00e6rer eiendommen preg av etterslep p\u00e5 vedlikehold. Flere deler av bygget trenger oppgradering og restaurering for \u00e5 bevare og gjenskape husets opprinnelige prakt. I matrikkelen st\u00e5r bygget oppf\u00f8rt med boligform\u00e5l, men megler opplyser i salgsoppgaven at I en henvendelse til Plan- og bygningsetaten i Bergen kommune, ba vi om en uttalelse om bruksform\u00e5let p\u00e5 eiendommen, og de kommenterer f\u00f8lgende: Det er byggesaksbehandling etter plan- og bygningsloven som avgj\u00f8r hva en bygning er godkjent som. Dette bygget er godkjent som aldershjem, og vi kan ikke se at det er foretatt noen bruksendring. Dersom det skal gj\u00f8res en endring fra aldershjem til boligform\u00e5l, vil dette kreve s\u00f8knad og tillatelse til bruksendring. Etter \u00e5 ha g\u00e5tt gjennom salgsprospektet viser det seg \u00e5 v\u00e6re stor usikkerhet knyttet til hva bygget kan benyttes til i fremtiden. Form\u00e5let er i dag definert som aldershjem og videre fremg\u00e5r det av prosjektet at det mest sannsynlig vil kreves bruksendring for \u00e5 benytte det til boligform\u00e5l. Da vil det kunne stilles krav til at bygget oppgraderes iht. gjeldene tekniske krav, noe som vil medf\u00f8re omfattende endringer og tilh\u00f8rende kostnader. I tillegg har bygget omfattende vedlikeholdsetterslep og en leilighetsstruktur som ikke er forenlig med normal standard i 2025. Dette gjelder s\u00e6rlig baderom i leiligheter som ikke er oppgradert og ombygget. At takstrapporten ikke omtaler loft og takkonstruksjoner fordi disse arealene er stengt av p.g.a. asbest er ogs\u00e5 et signal om kostnadskrevende utbedringer. Oppgradering av bygget og eventuelt \u00e5 f\u00e5 det godkjent til boligform\u00e5l kan bli krevende b\u00e5de \u00f8konomisk og tidsmessig, og det er grunn til \u00e5 tro at kostnadene vil v\u00e6re mer omfattende enn kostnader knyttet til \u00e5 kj\u00f8pe leiligheter klar for innflytting. Sett i sammenheng med den betydelige usikkerheten knyttet til prosessen med oppgradering og bruksendring kan det ut fra \u00f8konomiske og byggetekniske vurderinger ikke anbefales \u00e5 benytte forkj\u00f8psrett. P\u00e5 bakgrunn av byggets tilstand, mulig behov for bruksendring og behov for omfattende oppgradering, anses ikke bygget for \u00e5 v\u00e6re aktuelt for bruk av forkj\u00f8psretten. BBSM anbefaler at forkj\u00f8psretten ikke benyttes i dette tilfellet. Med hilsen BBSM-kommunaldirekt\u00f8rens stab Siv Christine T\u00f8njum - seksjonssjef Dokumentet er godkjent elektronisk. "
}