{
  "dokument_id": "d9b39356-35c8-5112-aa96-61f41f140547",
  "doc_type": "case_attachment",
  "kommune": 4601,
  "tittel": "Menneskerettighetene til personer med funksjonsnedsettelser. KRPFs innspill til byr\u00e5dsleders svar p\u00e5 interpellasjon fra Katrine N\u00f8dtvedt",
  "url": "https://bergen.kommune.no/politikere-utvalg/api/fil/bk360/9679778/Menneskerettighetene-til-personer-med-funksjonsnedsettelser-KRPFs-innspill-til-byradsleders-svar-pa-interpellasjon-fra-Katrine-Nodtvedt",
  "tekst": " Kommunalt r\u00e5d for personer med funksjonsnedsettelse Til Intern korrespondanse Byr\u00e5dsleder Christine Meyer V\u00e5r referanse: 2024/05173-4 Saksbehandler: Ragnhild Hvoslef Kr\u00fcger Fra Dato: 16. januar 2024 Kommunalt r\u00e5d for personer med funksjonsnedsettelse Menneskerettighetene til personer med funksjonsnedsettelser. KRPFs innspill til byr\u00e5dsleders svar p\u00e5 interpellasjon fra Katrine N\u00f8dtvedt KRPF behandlet svaret p\u00e5 interpellasjon nr 1 fra Katrine N\u00f8dtvedt om menneskerettighetene til personer med funksjonsnedsettelser (CRPD) i m\u00f8te 9. januar, under sak 4/24 Skriftlige orienteringer. R\u00e5det vil gjerne komme med noen tilbakemeldinger om svaret. KRPF er glad for at byr\u00e5det vil f\u00f8re en aktiv og m\u00e5lrettet politikk for \u00e5 \u00f8ke bevisstheten og kompetansen om rettighetene til personer med funksjonsnedsettelse, og sikre at kommunen gjennom planlegging, utforming og gjennomf\u00f8ring av kommunale tjenester og tilbud oppn\u00e5r likestilling og ber om \u00e5 bli inkludert i dette arbeidet. R\u00e5det mener at svaret er sv\u00e6rt generelt og vil gjerne invitere byr\u00e5dsleder til \u00e5 konkretisere hvordan man gjennomf\u00f8rer dette. I svaret st\u00e5r det \u00abNorge sluttet seg til CRPD i 2013. Det ble ansett n\u00f8dvendig med endringer i vergem\u00e5lslovgivningen og diskrimineringsombudsloven, men ellers ble CRPD gjennomf\u00f8rt ved konstatering av at norsk rett allerede var i overenstemmelse med konvensjonen.\u00bb R\u00e5det vil minne om at Norge har f\u00e5tt kritikk fra FN fordi funksjonshemmedes rettigheter systematisk brytes. For alle med nedsatt funksjonsevne som m\u00f8ter diskriminering hver eneste dag, hjelper det lite at det st\u00e5r i en plattform at en skal sikres grunnleggende rettigheter p\u00e5 lik linje med resten av befolkningen, s\u00e5 lenge det ikke f\u00f8lges opp i praksis. Norge har allerede inkorporert kvinnekonvensjonen, barnekonvensjonen og konvensjonen mot rasediskriminering. FN-konvensjonen for rettighetene til personer med nedsatt funksjonsevne er den eneste diskrimineringskonvensjonen som ikke er inkorporert i norsk lov. Det hindrer likestilling av Norges st\u00f8rste minoritet. P\u00e5 det konstituerende m\u00f8tet 9. januar har r\u00e5det g\u00e5tt inn for \u00e5 organisere en konferanse h\u00f8sten 2023 der CRPD og NOUen P\u00e5 h\u00f8y tid vil v\u00e6re hovedtema. R\u00e5det vil gjerne allerede n\u00e5 invitere byr\u00e5dsleder til \u00e5 legge frem kommunens arbeid p\u00e5 denne konferansen. Med hilsen Kommunalt r\u00e5d for personer med funksjonsnedsettelse Sonja Ljostveit - leder Ragnhild Hvoslef Kr\u00fcger - seniorr\u00e5dgiver/r\u00e5dssekretariatet Dokumentet er godkjent elektronisk. Kopi: "
}