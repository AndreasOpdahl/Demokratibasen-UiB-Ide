{
  "dokument_id": "9d1bef47-42e1-5166-8677-c00e3d660ed5",
  "doc_type": "case_presentation",
  "kommune": 4601,
  "tittel": "Opprustning av n\u00e6rmilj\u00f8 p\u00e5 L\u00f8vstakksiden - parkering",
  "url": "https://bergen.kommune.no/politikere-utvalg/api/fil/bk360/10042590/Framstilling-Opprustning-av-naermiljo-pa-Lovstakksiden-parkering",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2022/109907-18 Opprustning av n\u00e6rmilj\u00f8 p\u00e5 L\u00f8vstakksiden - parkering Hva saken gjelder: I bystyrets m\u00f8te 19.12.23 ble budsjettet for 2024 vedtatt med f\u00f8lgende merknad om L\u00f8vstakksiden-prosjektet: \u00abBystyret ber byr\u00e5det gjennomg\u00e5 prosjektene med m\u00e5l om \u00e5 redusere antallet parkeringsplasser som fjernes.\u00bb P\u00e5 bakgrunn av bystyremerknaden er det gjort en gjennomgang av parkering i prosjektet for opprustning av n\u00e6rmilj\u00f8 p\u00e5 L\u00f8vstakksiden. Bymilj\u00f8etaten har utarbeidet en detaljert oversikt over dagens parkeringssituasjon i de ulike gatel\u00f8pene sett opp mot den prosjekterte l\u00f8sningen, og vurdert mulighetene for \u00e5 fjerne f\u00e6rre av plassene. Bakgrunn Gjennomf\u00f8ringsvedtak for prosjektet ble behandlet i bystyret 27.09.23 (sak 316/23). Prosjektet er gitt rammetillatelse og er klart til \u00e5 lyses ut. Grunnlaget for gateopprustingen ble lagt i forprosjektet som ble vedtatt av byr\u00e5det 02.09.2021, sak 1264/21. M\u00e5lene som ligger til grunn for opprustingen av gatel\u00f8pene er: \u2022 Best mulig trygghet og fremkommelighet for myke trafikanter \u2022 Fremkommelighet for utrykningskj\u00f8ret\u00f8y \u2022 Tilrettelegging for lading og bildeling/mobilpunkt \u2022 Opprettholde mest mulig gateparkering Parkering i dag og i prosjektert l\u00f8sning I omr\u00e5det i dag er det 72 lovlige parkeringsplasser. Den prosjekterte l\u00f8sningen legger til rette for 60 parkeringsplasser. Til sammen fjernes 12 parkeringsplasser; 13 plasser fjernes i gatene Lien (-4), S\u00f8ndre Skogveien s\u00f8r (-1), Granbakken (-3) og Rogagaten (-5), for \u00e5 bedre trafikksikkerheten og fremkommeligheten. I B\u00f8hmergaten s\u00f8r etableres det \u00e9n ekstra p-plass (+1). I tillegg til de lovlige parkeringsplassene, parkeres det i dag i gater som er s\u00e5 smale at kantparkering hindrer fremkommelighet for utrykningskj\u00f8ret\u00f8y. Slik parkering er ulovlig, og Bergen brannvesen stiller krav om 3,5 meter kj\u00f8rebredde for sine kj\u00f8ret\u00f8y. I omr\u00e5det er det 45 slike plasser som er i bruk i dag, men som er til hinder for utrykning. De fleste plassene er i det smale partiet der S\u00f8ndre Skogveien m\u00f8ter B\u00f8hmergaten. I tillegg er Furubakken for smal til kantparkering. Parkeringsplasser i omr\u00e5det i dag og i prosjektert l\u00f8sning er oppsummert i tabellen under: 1 Figur 1 - oversikt over parkering i dag og i prosjektert l\u00f8sning Av parkeringsplassene i prosjektet er det prosjektert 9 kantparkeringsplasser med ladestolper for delebiler i prosjektet, og det reserveres 3 plasser til offentlig lading av el-bil. Muligheter for flere parkeringsplasser og konsekvenser Bymilj\u00f8etatens fagnotat gir en detaljert gjennomgang av mulighetene for flere parkeringsplasser per gatel\u00f8p, og hvilke konsekvenser etablering av flere plasser vil f\u00e5 for trafikksikkerhet, n\u00e6rmilj\u00f8 og omprosjektering av prosjektet. Gjennomgangen har pekt p\u00e5 7 mulige parkeringsplasser som kan etableres lovlig fordelt p\u00e5 fire lokasjoner: Lien \u2013 3 plasser I Lien fjernes tre parkeringsplasser i den prosjekterte l\u00f8sningen for \u00e5 gi plass til innsnevring av gaten og utvidelse av den planlagte parken over gatel\u00f8pet. Dersom innsnevringen reduseres, kan det etableres 3 flere parkeringsplasser. Konsekvenser av ekstra p-plasser: \u2022 veien og omr\u00e5det rundt m\u00e5 omprosjekteres \u2022 endringen gir mindre ideelle h\u00f8yder og fall p\u00e5 deler av gatel\u00f8pet mot Michael Krohns gate \u2022 et redusert omr\u00e5de av parken vil v\u00e6re tilgjengelig med rullestol \u2022 endringen gir et mindre markant kryssomr\u00e5de \u2022 opplevelsen av gatel\u00f8pet som en del av parken reduseres \u2022 2 gatetr\u00e6r fjernes fra prosjektet 2 S\u00f8ndre Skogveien s\u00f8r \u2013 1 plass I S\u00f8ndre Skogveien fjernes \u00e9n p-plass for \u00e5 etablere tilrettelagt kryssing fra fortau i S\u00f8ndre Skogveien til fortau i Granbakken. Dersom gr\u00f8ntareal ved kryssingen reduseres, kan det gis plass til \u00e9n ekstra p-plass. Konsekvenser av en ekstra p-plass: \u2022 redusert sikt til g\u00e5ende i tilrettelagt kryssing \u2022 mindre gr\u00f8nt i gatel\u00f8pet. Granbakken \u2013 1 plass Det etableres tilrettelagt kryssing nederst i Granbakken og tosidig fortau. Kurven p\u00e5 vegbanen i krysset Granbakken/B\u00f8hmergaten strammes opp. Dette f\u00f8rer til at en av dagens p-plasser vil komme for n\u00e6rt sving (trafikkreglene). Dersom fortauet avsluttes tidligere er det mulig \u00e5 opprettholde \u00e9n parkeringsplass p\u00e5 nordsiden av Granbakken. Konsekvenser av en ekstra p-plass og tosidig parkering i gaten: \u2022 vil gi en mer uoversiktlig situasjon \u2022 har negative konsekvenser for trafikksikkerheten i omr\u00e5det n\u00e6rt skolen \u2022 sammenhengen mellom lommeparken og fortauene rundt brytes opp 3 Rogagaten \u2013 2 plasser I Rogagaten skal gatel\u00f8pet og areal til snuplass strammes opp gjennom endret kurve p\u00e5 fortau. Trafikk- og parkeringssituasjonen her er i dag uoversiktlig. Det etableres oppsamlingsomr\u00e5de for renovasjon og et lite gr\u00f8ntareal med benk p\u00e5 restarealet p\u00e5 innsiden av fortauet. Det er mulig \u00e5 beholde to kantparkeringsplasser langs med snuarealet, dersom fortauet g\u00e5r langs bebyggelsen, slik det gj\u00f8r i dag. Konsekvenser av \u00e5 etablere to kantparkeringsplasser: \u2022 ny l\u00f8sning m\u00e5 omprosjekteres. \u2022 gir en uoversiktlig trafikksituasjon p\u00e5 snuplassen like ved Ny-Krohnborg skole \u2022 fortau langs bebyggelsen gir en \u00abstivere\u00bb ganglinje, der det er mulig at g\u00e5ende velger \u00e5 g\u00e5 p\u00e5 skr\u00e5 over snuplassen mellom parkerte biler \u2022 det vil i forbindelse med parkering oppst\u00e5 rygging i n\u00e6rheten av gangfelt og skoleomr\u00e5de \u2022 gr\u00f8ntareal og areal for renovasjon m\u00e5 utg\u00e5, og det m\u00e5 finnes alternativt areal til renovasjon \u2022 Dette kan bli utfordrende da omr\u00e5det har lite fall og det gr\u00f8nne omr\u00e5det er viktig for \u00e5 sikre overvannsh\u00e5ndtering Konsekvensene av \u00e5 etablere flere parkeringsplasser i de ulike omr\u00e5dene oppsummeres slik: I tillegg til disse mulige parkeringsplassene peker gjennomgangen p\u00e5 at de planlagte ladeplassene og reserverte bildelings-plassene i mobilpunkt kan utg\u00e5 fra prosjektet og 4 beholdes som sone-parkeringsplasser. Dette vil gi d\u00e5rligere tilgang til bildeling og ladeplasser for elbil for beboere i omr\u00e5det. Bymilj\u00f8etaten har ogs\u00e5 gjennomg\u00e5tt mulighetene for flere parkeringsplasser i de andre gatel\u00f8pene i omr\u00e5det. I disse gatene er det ikke funnet plass til flere parkeringsplasser av hensyn til framkommelighet for utrykningskj\u00f8ret\u00f8y. I B\u00f8hmergaten tilf\u00f8res en ekstra parkeringsplass i den prosjekterte l\u00f8sningen. Fagetatens vurdering og anbefaling: Bymilj\u00f8etaten anbefaler \u00e5 videref\u00f8re prosjektet slik det er ferdig prosjektert. Dette vil sikre best mulig trygghet og fremkommelighet for myke trafikanter og utrykningskj\u00f8ret\u00f8y, samt gode kvaliteter til n\u00e6rmilj\u00f8et. Dersom det skal etableres noen flere parkeringsplasser enn prosjektert er det S\u00f8ndre Skogveien, s\u00f8r, med mulighet for 1 ekstra p-plass, som utpeker seg med minst konsekvenser. Deretter er det Lien med mulighet for 3 p-plasser. Det er totalt 4 parkeringsplasser som kan etableres uten store konsekvenser for trafikksikkerheten. Bymilj\u00f8etaten anbefaler at mobilpunktene bygges som prosjektert for \u00e5 sikre best mulig tilgang til bil etter behov for flere av omr\u00e5dets beboere. Nye parkeringsl\u00f8sninger vil m\u00e5tte prosjekteres og tegninger godkjennes p\u00e5 nytt av relevante myndigheter. N\u00e5r det gjelder fremdrift vurderer Bymilj\u00f8etaten det slik at prosjektet kan fortsette prosessen med \u00e5 anskaffe entrepren\u00f8r, mens eventuell omprosjektering av nye parkeringsplasser p\u00e5g\u00e5r. \u00d8konomiske konsekvenser: Endring av prosjektet vil inneb\u00e6re utgifter til omprosjektering. Kostnadene vil v\u00e6re avhengig av hvilke endringer som gj\u00f8res i prosjektet. Det forutsettes at endringene kan gjennomf\u00f8res innenfor rammen av bystyrets gjennomf\u00f8ringsvedtak. Dersom endringene utl\u00f8ser merkostnader i prosjektet utover rammen vil dette m\u00e5tte behandles i en egen sak. Bergen bystyre behandlet gjennomf\u00f8ringsvedtak for prosjektet 27.09.2023 sak 316/23, og fattet f\u00f8lgende vedtak: 1. Prosjekt Bilfri bydel B\u00f8hmergaten/L\u00f8vstakksiden gjennomf\u00f8res med en totalkostnad p\u00e5 85,3 mill. 2. Prosjektkostnaden dekkes p\u00e5 f\u00f8lgende m\u00e5te: a) 68,5 mill. fra vedtatt H\u00d8P 2023-2026. Periodisering av utgifter oppdateres i 2. tertialrapport og ved rullering av H\u00d8P 2024-2027 b) 16,8 mill. i nye investeringsmidler. Disse innarbeides ved rullering av H\u00d8P 2024- 2027. 3. Driftskostnader p\u00e5 0,47 mill. pr \u00e5r fra og med 2026 innarbeides ved rullering av H\u00d8P 2024-2027. I Handlings- og \u00f8konomiplan 2024-2027 er det satt av 79,7 millioner til prosjektet \u00abBilfri bydel \u2013 B\u00f8hmergaten/L\u00f8vstakksiden\u00bb, med renovering av vann- og avl\u00f8psinfrastruktur i grunnen og reetablering av gatedekke. Byr\u00e5dens vurdering og anbefaling/konklusjon: Opprusting av n\u00e6rmilj\u00f8 p\u00e5 L\u00f8vstakksiden er et viktig prosjekt b\u00e5de for n\u00e6rmilj\u00f8et, trafikksikkerhet og beredskap. Gjennomf\u00f8ring av prosjektet er vedtatt i bystyret og klart til \u00e5 lyses ut etter entrepren\u00f8r, og byr\u00e5den er derfor opptatt av \u00e5 sikre god framdrift og effektiv ressursbruk i prosjektet. Byr\u00e5den mener Bymilj\u00f8etaten har gjort et grundig arbeid med gjennomgangen av prosjektet som svarer ut bystyrets merknad 19.12.23. 5 Prosjektet vil utgj\u00f8re et viktig l\u00f8ft for L\u00f8vstakksiden, og det er et stort lokalt engasjement for opprustingen. Prosjektet er en viktig del av omr\u00e5desatsingen i Solheim, som ogs\u00e5 finansierer deler av opprustingen. Det har siden prosjektets oppstart v\u00e6rt mye engasjement fra n\u00e6rmilj\u00f8et og flere befaringer med Bergen Vann og Bymilj\u00f8etaten, og det knyttes store forventninger til realiseringen av prosjektet. Blant annet har rektor og FAU ved Ny-Krohnborg skole, frivillige organisasjoner, og beboere i omr\u00e5det engasjert seg for prosjektet. Beboere i omr\u00e5det har l\u00f8ftet fram betydningen av prosjektet for kvalitetene i n\u00e6rmilj\u00f8et, hvor det er flere gater og snarveier som i dag framst\u00e5r som nedslitt og overgrodd. Det etterlyses ogs\u00e5 bedre trafikksikkerhet, trygg skolevei, beredskap og framkommelighet for utrykningskj\u00f8ret\u00f8y i de smale gatene. Byr\u00e5den ser at n\u00e6rmilj\u00f8opprustingen er et sv\u00e6rt etterlengtet prosjekt blant beboere p\u00e5 L\u00f8vstakksiden og er opptatt av at prosjektet gjennomf\u00f8res uten ytterligere forsinkelser. Selv om det har v\u00e6rt et m\u00e5l for prosjektet \u00e5 i st\u00f8rst mulig grad videref\u00f8re parkeringsplasser i omr\u00e5det, ser byr\u00e5den at det er n\u00f8dvendig med en opprydding i parkeringssituasjonen i flere gater for at utrykningskj\u00f8ret\u00f8y skal kunne ta seg fram. Flesteparten av parkeringsplassene som fjernes i forbindelse med prosjektet er langs gater hvor det er blitt parkert til hinder for utrykning over lengre tid. Slik parkering er ulovlig, og dette regnes ikke som reelle parkeringsplasser i dag. Det har allerede v\u00e6rt hendelser i omr\u00e5det hvor brannvesenet har hatt utfordringer med parkerte biler. Av hensyn til beredskap og krav til fri bredde for utrykningskj\u00f8ret\u00f8y er det derfor ikke mulig \u00e5 etablere parkeringsmulighet i disse gatene. Utgangspunktet for prosjektet var at flest mulig parkeringsplasser skulle opprettholdes i omr\u00e5det. Opprydding i ulovlig gateparkering, i kombinasjon med fjerning av noen lovlige plasser, vil likevel gi merkbare endringer i parkeringstilbudet. Bileiere i omr\u00e5det vil oppleve at det blir vanskeligere \u00e5 finne parkering i n\u00e6rheten av der de bor. Byr\u00e5den mener derfor at det m\u00e5 s\u00f8kes \u00e5 innarbeide s\u00e5 mange parkeringsplasser som mulig i prosjektet, der dette er forsvarlig med tanke p\u00e5 trafikksikksikkerhet, n\u00e6rmilj\u00f8, og kostnader. Vurdering av mulige parkeringsplasser Byr\u00e5den mener at den ekstra mulige parkeringsplassen i S\u00f8ndre Skogveien fra Bymilj\u00f8etatens gjennomgang m\u00e5 innarbeides i prosjektet. Denne utpeker seg med liten konsekvens for trafikksikkerhet, n\u00e6rmilj\u00f8/gr\u00f8nt og har mindre p\u00e5virkning p\u00e5 behovet for omprosjektering av prosjektet. Parkeringsplassen vil plasseres innenfor siktlinjer til tilrettelagt kryssing, som vil gi noe d\u00e5rligere sikt til myke trafikanter. Samtidig vil trafikksikkerheten v\u00e6re tilstrekkelig ivaretatt. De mulige ekstra parkeringsplassene i Lien vil ha negative konsekvenser for n\u00e6rmilj\u00f8 og gr\u00f8nt, og vil i st\u00f8rre grad inneb\u00e6re omprosjektering av prosjektet og \u00f8kte kostnader. Parkeringsplassene vil m\u00e5tte etableres p\u00e5 bekostning av parkareal og to gatetr\u00e6r, og mindre av parken vil bli tilgjengelig for rullestolbrukere. Innsnevring av gatel\u00f8pet som fartsreduserende tiltak m\u00e5 reduseres, og opplevelsen av at parken er trukket over gatel\u00f8pet vil svekkes. Byr\u00e5den ser likevel at endringen ikke f\u00f8rer til vesentlig d\u00e5rligere trafikksikkerhet. Byr\u00e5den vil derfor innarbeide disse parkeringsplassene i prosjektet, dersom det kan gjennomf\u00f8res innenfor rammen av bystyrets gjennomf\u00f8ringsvedtak. Byr\u00e5den er opptatt av at etableringen av flere parkeringsplasser i prosjektet ikke skal g\u00e5 ut over trafikksikkerhet, beredskap og hensynet til trygg skolevei for elever ved Ny-Krohnborg skole. Snuplassen i Rogagaten ligger like ved skolen. Etablering av to ekstra parkeringsplasser langs snuplassen vil gj\u00f8re at det ikke blir plass til den foresl\u00e5tte oppstrammingen av kurvatur p\u00e5 fortauet. Flere fotgjengere, og s\u00e6rlig skolebarn, vil g\u00e5 p\u00e5 skr\u00e5 over snuplassen, noe som vil skape farlige situasjoner. Byr\u00e5den mener derfor at trafikksikkerheten og hensynet til trygg skolevei m\u00e5 g\u00e5 foran behovet for parkering i Rogagaten. Etablering av to ekstra parkeringsplasser her vil ogs\u00e5 utl\u00f8se behov for mer 6 omfattende omprosjektering. Ettersom omr\u00e5det har lite fall vil det bli utfordrende \u00e5 finne gode overvannsl\u00f8sninger dersom gr\u00f8ntomr\u00e5det utg\u00e5r. For \u00e5 unng\u00e5 \u00f8kte utgifter til omprosjektering mener byr\u00e5den at snuplassen b\u00f8r bygges slik den er prosjektert. Granbakken ligger ogs\u00e5 ved Ny-Krohnborg skole og er en viktig skolevei der trafikksikkerhet m\u00e5 prioriteres h\u00f8yt. Tosidig parkering vil gi en uoversiktlig trafikksituasjon og d\u00e5rligere trafikksikkerhet ved skolen. Byr\u00e5den mener at hensynet til trygg skolevei m\u00e5 veie tyngre enn behovet for parkering ogs\u00e5 her. Det er et stort behov for et ladetilbud til elbiler i omr\u00e5det. N\u00e5r antall parkeringsplasser i omr\u00e5det reduseres er det ogs\u00e5 viktig \u00e5 etablere et tilbud som gj\u00f8r det mulig \u00e5 disponere bil ved behov, for beboere som ikke eier egen bil. Byr\u00e5den anbefaler derfor at mobilpunktene etableres som prosjektert, med reserverte plasser for bildeling og offentlige ladeplasser. Oppsummering Ved \u00e5 innarbeide til sammen 4 flere parkeringsplasser i S\u00f8ndre Skogveien og Lien reduseres antallet parkeringsplasser som fjernes i omr\u00e5det med en tredjedel, fra 12 til 8 plasser. Byr\u00e5den mener dette vil gi beboere i omr\u00e5det et godt parkeringstilbud, samtidig som hensynet til trafikksikkerhet, beredskap, n\u00e6rmilj\u00f8 og gjennomf\u00f8ring av prosjektet ellers ivaretas. Vedtakskompetanse: Byr\u00e5dets fullmakter \u00a7 2.6 vedtatt av bystyret 16.12.2020 i sak 378/20: Byr\u00e5det har ansvar for og myndighet til \u00e5 iverksette og f\u00f8lge opp vedtakene som bystyret og bystyrets organer treffer. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Prosjektet \u00abBilfri bydel \u2013 B\u00f8hmergaten/L\u00f8vstakksiden\u00bb/Opprusting av n\u00e6rmilj\u00f8 p\u00e5 L\u00f8vstakksiden, endres slik at det legges til rette for etablering av 1 ekstra parkeringsplass i S\u00f8ndre Skogveien, og 3 flere parkeringsplasser i Lien. Dato: 11. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Opprustning av n\u00e6rmilj\u00f8 p\u00e5 L\u00f8vstakksiden - parkering i prosjektet 2. L\u00f8vstakksiden-Opprusting av n\u00e6rmilj\u00f8_prosjektoversikt 7 "
}