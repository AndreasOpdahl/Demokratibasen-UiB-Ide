{
  "dokument_id": "e72e93f7-0a73-56d2-9854-f01521c95d4e",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 110 fra Diane A. Berbain (SV) om beredskap til mennesker avhengige av elektrisk utstyr - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11718260/Svar-pa-skriftlig-sporsmal-nr-110-fra-Diane-A-Berbain-SV-om-beredskap-til-mennesker-avhengige-av-elektrisk-utstyr-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/186303-3 Saksbehandler: Eileen Langedal Fra Dato: 18. desember 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 110 fra Diane A. Berbain (SV) om beredskap til mennesker avhengige av elektrisk utstyr - Utvalg for helse og sosial 2024 Representanten Diane A. Berbain (SV) har den 5. desember 2024 sendt inn f\u00f8lgende skriftlige sp\u00f8rsm\u00e5l: Sp\u00f8rsm\u00e5l til byr\u00e5den: Hvilken egenberedskapsr\u00e5d finnes for dem som har respirator, hostemaskin, elektrisk rullestol, personl\u00f8fter som er avhengig av str\u00f8m? Det kan gjelde dem med muskelsykdom, og helse som krever varme. Hvilken beredskap er planlagt? N\u00f8daggregat er dyrt, ikke ideelt i blokkleilighet. Hvem har kompetanse p\u00e5 hva i tilfellene som trengs for slikt utstyr? Hvem har ansvar, og finnes det informasjon til brukerne? Svar fra byr\u00e5den: Byr\u00e5den vil takke representanten for \u00e5 l\u00f8fte fram et viktig tema, og for \u00e5 sette s\u00e6rlig s\u00f8kelys p\u00e5 beredskapshensyn for personer med funksjonsnedsettelser. Representantens sp\u00f8rsm\u00e5l ber\u00f8rer flere akt\u00f8rer da ansvaret for \u00e5 l\u00e5ne ut elektromedisinsk utstyr og behandlingshjelpemidler er delt mellom stat og kommune. Svaret avgrenses her til \u00e5 omfatte det som anses som kommunens ansvar knyttet til brukere som mottar helse- og omsorgstjenester i hjemmet. Bergen kommune gir innbyggerne egenberedskapsr\u00e5d om hva en kan gj\u00f8re dersom noe uforutsett skulle skje med utgangspunkt i nasjonale anbefalinger. Hovedbudskapet er at alle innbyggere b\u00f8r tenke gjennom hvordan en krise vil p\u00e5virke en og hva en selv kan gj\u00f8re for \u00e5 v\u00e6re best mulig forberedt. P\u00e5 nettsiden Bergen kommune - Egenberedskap - R\u00e5d til innbyggerne anbefales for eksempel beredskapsvenn, med avtale om praktisk hjelp eller overnatting dersom en ikke har alternativ oppvarming. P\u00e5 den m\u00e5ten kan det offentlige hjelpe de som trenger det mest. Personer med funksjonsnedsettelse kan f\u00e5 s\u00e6rlige utfordringer dersom en krise inntreffer. For egenberedskapsr\u00e5d vises det her til informasjon fra Direktoratet for samfunnssikkerhet og beredskap Egenberedskap ved funksjonsnedsettelser. Representantens sp\u00f8rsm\u00e5l omhandler s\u00e6rlig planlagt beredskap mtp. personer med funksjonsnedsettelser som har behov for elektromedisinsk utstyr/ medisinsk utstyr (ogs\u00e5 kalt behandlingshjelpemidler). Dette er utstyr som a) m\u00e5 kobles til str\u00f8mnettet eller b) g\u00e5r p\u00e5 batteri som trenger jevnlig opplading. NAV Hjelpemiddelsentralen har ansvar for utl\u00e5n av elektromedisinske hjelpemidler til varig utl\u00e5n, som for eksempel personl\u00f8ftere, takheiser og elektriske rullestoler. Bergen kommune har ansvar for korttidsutl\u00e5n av noen utvalgte elektromedisinske hjelpemidler (personl\u00f8ftere og sykesenger). Spesialisthelsetjenesten v/ Helse Bergen for ansvar for utl\u00e5n av behandlingshjelpemidler til medisinsk hjemmebehandling, dette er for eksempel hostemaskin og respirasjonsst\u00f8tte (Utstyr \u2013 Behandlingshjelpemidler). Bergen kommune sin beredskap for hjemmeboende personer med denne type utstyr er beskrevet i beredskapsplan for Etat for hjemmebaserte tjenester og i etatens rutiner. Det er h\u00f8yt fokus p\u00e5 \u00e5 sikre pasientene forsvarlig helsehjelp ved langvarig str\u00f8mbrudd. Avdelingene skal ha oppdatert oversikt over brukere med behandlingshjelpemidler, og det gj\u00f8res individuelle vurderinger av behov for tiltak. Avhengig av str\u00f8mbruddets varighet kan innleggelse i institusjon som har n\u00f8daggregat v\u00e6re et n\u00f8dvendig tiltak. Hjemmetjenestene vil ved langvarig str\u00f8mbrudd s\u00e5 langt som mulig dekke hjelpebehovet til brukerne. Brukere, og eventuelt p\u00e5r\u00f8rende, skal f\u00e5 oppl\u00e6ring ved utlevering av hjelpemidlene. Det viktigste bruker, og eventuelt p\u00e5r\u00f8rende eller hjelpepersoner kan gj\u00f8re, er \u00e5 s\u00f8rge for stabil str\u00f8mtilgang og/eller at batteriene lades daglig. Det oppfordres i tillegg til \u00e5 ha mobiltelefon tilgjengelig og skrive ned aktuell kontaktinfo, som kan brukes dersom noe skjer med hjelpemiddelet. Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}