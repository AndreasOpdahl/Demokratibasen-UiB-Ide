{
  "dokument_id": "4aa989b1-5a41-5509-9bd9-ae1f063d6818",
  "doc_type": "case_attachment",
  "kommune": 4601,
  "tittel": "Tilleggsnotat: Fastsetting av valgdag for stortings- og sametingsvalget 2025",
  "url": "https://bergen.kommune.no/politikere-utvalg/api/fil/bk360/10655557/Tilleggsnotat-Fastsetting-av-valgdag-for-stortings-og-sametingsvalget-2025",
  "tekst": " Bystyrets kontor Til Intern korrespondanse Bystyret V\u00e5r referanse: 2024/60879-3 Saksbehandler: Ida Rambech Fra Dato: 18. juni 2024 Bystyrets kontor Tilleggsnotat: Fastsetting av valgdag for stortings- og sametingsvalget 2025 Ved kommunestyre- og fylkestingsvalget i 2023 var det 39 stemmekretser, med ett valgtingslokale i hver krets. Valgting over to dager vil medf\u00f8re \u00f8kte kostnader samt et betydelig \u00f8kt bemanningsbehov. Det er ca. 600 valgmedarbeidere som jobber i valglokalene p\u00e5 valgdagen. Ved et to-dagersvalg vil det v\u00e6re ca. samme bemanningsbehov ogs\u00e5 p\u00e5 s\u00f8ndagen. L\u00f8nn til valgmedarbeidere p\u00e5 valgtinget ved kommunestyre- og fylkestingsvalget i 2023 var 3,5 millioner kroner. Dersom valget skal gjennomf\u00f8res over to dager, vil i utgangspunktet l\u00f8nnskostnadene til stemmemottakere dobles, til 7 millioner kroner. Det er mulig at l\u00f8nnen for den f\u00f8rste dagen kan avkortes noe, avhengig av hvilken \u00e5pningstid valglokalene eventuelt skal ha denne dagen. Klargj\u00f8ring av stemmelokalene, nedpakking og rydding etter valget utf\u00f8res av Etat for bygg og eiendom (EBE). Kostnader knyttet til kj\u00f8p av tjenester fra EBE var ved kommunestyre- og fylkestingsvalget ca. 5 millioner kroner. Det kj\u00f8pes ogs\u00e5 tjenester fra Ansattservice, som innbefatter infrastruktur og teknisk oppsett av IKT-utstyret i valglokalene. Kostnader knyttet til IKT-leveranser fra Ansattservice var ca. 2 millioner i 2023. Fredag f\u00f8r valgdagen skal alle forh\u00e5ndsstemmelokaler pakkes ned etter stengetid. Helgen f\u00f8r valgdagen benyttes til \u00e5 klargj\u00f8re og rigge opp valgtingslokalene, slik at disse st\u00e5r klare til mandag morgen. Det benyttes nesten 30 skoler som valgtingslokaler i Bergen. Klargj\u00f8ring av disse lokalene kan ikke starte f\u00f8r skoler og SFO er stengt fredagen f\u00f8r valgdagen. Hvis skolene skal benyttes som valgtingslokaler allerede fra s\u00f8ndag 7. september, vil det kun v\u00e6re fredag kveld og l\u00f8rdag som kan benyttes til \u00e5 klargj\u00f8re lokalene. Dersom alle 39 valgtingslokaler skal rigges opp i l\u00f8pet av fredag og l\u00f8rdag, krever det en betydelig \u00f8kning i tilgjengelige ressurser fra EBE og Ansattservice. Det er uklart hvilke ekstrakostnader dette vil medf\u00f8re, og om EBE og Ansattservice har kapasitet til \u00e5 klargj\u00f8re 39 valglokaler innen utl\u00f8pet av l\u00f8rdagen. Oppbevaring av avgitte stemmegivninger over natten fra s\u00f8ndag til mandag vil stille krav til fysisk sikring av valglokalene i h\u00f8yere grad enn tidligere. P\u00e5 valgdagen benyttes i hovedsak lokaler der det ikke er oversikt over n\u00f8kler og hvem som har tilganger til byggene. Det m\u00e5 derfor v\u00e6re tilstrekkelig med vakthold i lokalene til at krav om sikker oppbevaring oppfylles. En ekstra vekter i lokalene over natten estimeres \u00e5 ha en kostnad p\u00e5 ca. kr. 600 000,-. To-dagersvalg vil i tillegg medf\u00f8re \u00f8kte kostnader for lokaler som Bergen kommune leier, fordi leieperiode m\u00e5 forlenges med minst \u00e9n dag. Dette gjelder i hovedsak Grieghallen (leiekostnad 2023 ca. 75 000,- og Fr\u00f8yahallen (leiekostnad 2023 ca. kr. 130 000,-). Det er per n\u00e5 uklart om Grieghallen vil kunne benyttes som valgtingslokale i sentrum stemmekrets p\u00e5 s\u00f8ndag 7. september. I l\u00f8pet av denne helgen avholdes et annet arrangement i lokalet, og Bergen kommune har f\u00e5tt lagt inn reservasjon fra og med 7. september. Denne dagen er da egentlig avsatt til opprigging av stemmelokalet. Ansatte p\u00e5 Bystyrets kontor er fra fredag f\u00f8r valgdagen og gjennom den p\u00e5f\u00f8lgende helgen opptatt med klargj\u00f8ring til telling og opptelling av forh\u00e5ndsstemmer. Dersom valgtinget skal \u00e5pnes s\u00f8ndag m\u00e5 den sentrale valgorganisasjonen tilf\u00f8res \u00f8kte ressurser, slik at valgting og opptelling kan administreres parallelt denne dagen. Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. "
}