{
  "dokument_id": "1f221eca-1875-5229-9f85-a6dc85cd9189",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag til endringer i tobakksskadeloven med forskrifter (forbud mot fjernsalg og standardiserte e-sigaretter)",
  "url": "https://bergen.kommune.no/politikere-utvalg/api/fil/bk360/10816875/Framstilling-Horingsuttalelse-forslag-til-endringer-i-tobakksskadeloven-med-forskrifter-forbud-mot-fjernsalg-og-standardiserte-e-sigaretter-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/91030-2 H\u00f8ringsuttalelse - forslag til endringer i tobakksskadeloven med forskrifter (forbud mot fjernsalg og standardiserte e-sigaretter) Hva saken gjelder: Helse- og omsorgsdepartementet har sendt p\u00e5 h\u00f8ring forslag til endringer i tobakksskadeloven med forskrifter. Forslaget inng\u00e5r som et ledd i oppf\u00f8lgingen av den nasjonale tobakksstrategien. H\u00f8ringsfrist: 1. september 2024. Helse- og omsorgsdepartementet har innvilget utsatt frist til 6. september. I h\u00f8ringsnotatet ber departementet om h\u00f8ringsinstansenes syn p\u00e5 f\u00f8lgende nye reguleringer: Forbud mot fjernsalg av tobakksvarer og e-sigaretter mv. Forslaget er basert p\u00e5 EUs tobakksdirektiv 2014/40/EU og lignende regulering i flere EU-land. Forskriftsregulering av standardisert innpakning av e-sigaretter og gjenoppfyllingsbeholdere. Forslaget er basert p\u00e5 den eksisterende norske reguleringen for standardiserte tobakksvarer og i tillegg reguleringen av standardiserte e-sigaretter i Danmark og Finland. Enkelte forslag til mindre endringer og klargj\u00f8ringer, herunder et tydelig forbud mot innf\u00f8rsel av tobakksvarer mv. for personer under 18 \u00e5r, saksbehandlingsregler for godkjenning av nye produkter, forbud mot utdeling av varepr\u00f8ver, rydding i definisjoner samt spr\u00e5klige endringer og retting av inkurier. Byr\u00e5dets vurdering og forslag til h\u00f8ringsuttalelse: Bergen kommune slutter seg til m\u00e5lsetningen om ytterligere nedgang i tobakksbruk i befolkningen. Barn og unge er s\u00e6rlig s\u00e5rbare for skadevirkningene, og tiltak som kan forhindre bruk av tobakksvarer og nikotinprodukter hos denne gruppen b\u00f8r vurderes. Bergen kommune st\u00f8tter imidlertid ikke et forbud mot fjernsalg av tobakksvarer og e-sigaretter, og mener at tiltak for en mer effektiv alderskontroll er mer egnet til \u00e5 oppn\u00e5 \u00f8nskede effekter i befolkningen. Et forbud mot fjernsalg vil ikke bare gj\u00f8re produkter mindre tilgjengelig for voksne med lange avstander til butikk eller spesialforretninger som f.eks. selger pipetobakk eller sigarer, som i seg selv gir mindre frihet. Forslaget vil ogs\u00e5 ha betydelige ulemper for r\u00f8ykere og andre som \u00f8nsker \u00e5 erstatte sigaretter med produkter som kan v\u00e6re mindre skadelig. Selv om ogs\u00e5 e- sigaretter kan gi helseskade, er det sannsynlig at man reduserer risikoen for helseskader ved \u00e5 bytte ut alle vanlige sigaretter med e-sigaretter. For voksne som tross helserisikoen \u00f8nsker \u00e5 bruke tobakksvarer, mener Bergen kommune at et forbud mot fjernsalg vil ha betydelige ulemper og tvilsom gevinst. 1 For \u00e5 hindre at mindre\u00e5rige f\u00e5r tak i tobakksvarer og nikotinprodukter kan man ta i bruk systemer som alminnelig BankID eller BankID med biometrisk identifikasjon. N\u00e5r det gjelder forslaget om standardisert innpakning av e-sigaretter og gjenoppfyllingsbeholdere, i likhet med det som allerede gjelder for tobakksvarer, anser Bergen kommune at dette kun har en symbolverdi, men at det ikke vil ha vesentlig effekt n\u00e5r det gjelder reduksjon i bruken. Bergen kommune tror ikke at standardisert innpakning av tobakksvarer er av noen vesentlig betydning for nedgangen i tobakksbruk. Personer som \u00f8nsker \u00e5 bruke disse produktene, kj\u00f8per dem uavhengig av innpakningen. Bergen kommune st\u00f8tter forslaget om samme aldergrense for innf\u00f8rsel av tobakksvarer som det som gjelder ved kj\u00f8p i Norge. N\u00e5r det gjelder \u00f8vrige forslag om mindre endringer og klargj\u00f8ringer, saksbehandlingsregler for godkjenning av nye produkter, forbud mot utdeling av varepr\u00f8ver, rydding i definisjoner samt spr\u00e5klige endringer og retting av inkurier, har Bergen kommune ingen kommentarer. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Ordf\u00f8rer har 11.07.2024 p\u00e5 sommerfullmakt fra forretningsutvalget fattet f\u00f8lgende vedtak: Utvalg for helse og sosial innstiller til bystyret som avgir h\u00f8ringssvar til \u00abH\u00f8ring - Forslag om endringer i tobakksskadeloven med forskrifter (forbud mot fjernsalg og standardiserte e-sigaretter)\u00bb p\u00e5 vegne av Bergen kommune. Dersom utsettelse av h\u00f8ringsfrist ikke innvilges, avgir utvalg for helse og sosial h\u00f8ringsuttalelse p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abforslag til endringer i tobakksskadeloven med forskrifter (forbud mot fjernsalg og standardiserte e-sigaretter)\u00bb slik den fremkommer av byr\u00e5dets forslag. Dato: 6. august 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ringsbrev H\u00f8ringsnotat tobakk - fjernsalg og standardiserte e-sigaretter 2 "
}