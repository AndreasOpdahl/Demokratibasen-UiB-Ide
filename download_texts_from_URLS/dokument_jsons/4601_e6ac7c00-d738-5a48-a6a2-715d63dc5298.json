{
  "dokument_id": "e6ac7c00-d738-5a48-a6a2-715d63dc5298",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 90 fra Geir Steinar Dale (AP) til byr\u00e5d Christine Kahrs om reguleringsplan for Rolland Stor\u00e5sen med ikrafttredelse 13.november 1973, vedlikehold og bruk av \u00c5slia - Utvalg for milj\u00f8 og byutvikling",
  "url": "https://bergen.kommune.no/politikere-utvalg/api/fil/bk360/10441922/Svar-pa-skriftlig-sporsmal-nr-90-fra-Geir-Steinar-Dale-AP-til-byrad-Christine-Kahrs-om-reguleringsplan-for-Rolland-Storasen-med-ikrafttredelse-13-november-1973-vedlikehold-og-bruk-av-Aslia-Utvalg-for-miljo-og-byutvikling",
  "tekst": " Byr\u00e5dsavdeling for byutvikling Til Intern korrespondanse Bystyrets kontor V\u00e5r referanse: 2024/76568-3 Saksbehandler: Malene Nesse Gr\u00f8nningen Fra Dato: 15. mai 2024 Byr\u00e5d for byutvikling Svar p\u00e5 skriftlig sp\u00f8rsm\u00e5l nr. 90 fra Geir Steinar Dale (AP) til byr\u00e5d Christine Kahrs om reguleringsplan for Rolland Stor\u00e5sen med ikrafttredelse 13.november 1973, vedlikehold og bruk av \u00c5slia - Utvalg for milj\u00f8 og byutvikling I ovennevnt reguleringsplan er \u00c5slia veien merket som blindvei som begynner i krysset Rollandslia / \u00c5slia og strekker seg til \u00c5slia 77. \u00c5slia veien er kommunal vei frem til \u00c5slia 16, og veien videre til \u00c5slia 77 er veien privat. Vedlikeholdskostnaden av den private delen fordeles p\u00e5 de 25 private brukerne av veien. For at det ikke skulle bli u\u00f8nsket trafikk p\u00e5 den private delen av \u00c5slia, satte kommunen opp bom ved \u00c5slia 16 og anla snuplass. Denne bommen er senere blitt fjernet og det kan virke som at den vedtatte reguleringen av veien ikke blir overholdt, da vegen ogs\u00e5 i dag i praksis fungerer som tilf\u00f8rselsvei for beboelsen i Selegrend. Sp\u00f8rsm\u00e5l til byr\u00e5den: Vil byr\u00e5den ta initiativ til \u00e5 f\u00e5 kartlagt de faktiske forhold rundt gjeldende reguleringsplan, og vil byr\u00e5den ta initiativ til at gjeldende reguleringsplan blir overholdt. Svar fra byr\u00e5den: Byr\u00e5den har kontaktet Bymilj\u00f8etaten, som svarer at \u00c5slia i dag er kommunal fra \u00c5slia krysset ved Rollandsvegen og fram til \u00c5slia 16. Samtidig stemmer det at vegen er regulert som offentlig kj\u00f8reveg helt frem til \u00c5slia 75. Videre derfra (mellom nummer 75 og 77) er det regulert en offentlig gangveg. I dette tilfellet har ikke hele strekningen som er regulert offentlig kj\u00f8reveg blitt overtatt til kommunal forvaltning, drift og vedlikehold. Det er en gammel plan, og det er ikke funnet dokumentasjon p\u00e5 hvorfor den delen ikke ble overtatt. Samtidig er det heller ikke uvanlig \u00e5 finne strekninger som i eldre planer er offentlige, men som aldri har blitt overtatt av det offentlige. Det kan det v\u00e6re veldig mange grunner til. Bymilj\u00f8etatens erfaring er at de fleste slike saker ble h\u00e5ndtert muntlig mellom kommunal representant og eierne, s\u00e5 det er ofte vanskelig \u00e5 f\u00e5 klarhet i hvorfor. Faktum er uansett at strekningen kun er kommunal etter vegloven frem til \u00c5slia 16, og Bymilj\u00f8etaten frar\u00e5der sterkt at kommunen skal overta strekningen, da den ikke oppfyller alminnelige krav. Da m\u00e5 det gj\u00f8res fysiske utbedringer m.m. I enden av den kommunale delen av vegen har en oppn\u00e5dd snumulighet ved \u00e5 benytte de private avkj\u00f8rslene som snuhammer. Dette er ikke en optimal l\u00f8sning, men heller ikke uvanlig p\u00e5 eldre veger. Etter Bymilj\u00f8etatens vurderinger, m\u00e5 den omtalte bommen, plassert ved \u00c5slia 16, ha blitt fjernet en gang f\u00f8r 2009. Bommens omtalte plassering er markert med r\u00f8d sirkel i bildet (se neste side). Som regel settes det ikke opp bom eller annen form for stengsel i enden av kommunal veg, n\u00e5r vegen g\u00e5r videre som privat. Slike stengsler b\u00f8r skje p\u00e5 den private delen av vegen og bekostes av det private veglaget, da det ikke foreligger grunner for at det skal brukes offentlige midler p\u00e5 \u00e5 regulere kj\u00f8ring p\u00e5 privat veg. Dette bidrar til en uheldig situasjon der, for eksempel, dersom veglaget reviderer sine beslutninger, trenger sporadisk \u00e5pning av bommen og lignende, kan det ikke rigges \u00abbomstasjon\u00bb mot den private veien. Lignende ordninger h\u00e5ndteres av private veglag flere steder i kommunen, hvor det er vanlig \u00e5 begrense innkj\u00f8ring ved bruk av bom, kjetting eller andre hjelpemidler. Det er relevant \u00e5 p\u00e5peke at restriksjonene prim\u00e6rt vil p\u00e5virke motorisert ferdsel; det vil fortsatt v\u00e6re lov \u00e5 ferdes til fots eller p\u00e5 sykkel langs den private veien. Hvis form\u00e5let er \u00e5 hindre gjennomkj\u00f8ring p\u00e5 den private delen av \u00c5slia, tenker Bymilj\u00f8etaten at en god l\u00f8sning vil v\u00e6re \u00e5 etablere et stengsel p\u00e5 privat veg mellom \u00c5slia 77 og gangforbindelsen mot Litle\u00e5svegen i nord (markert med X). Da f\u00e5r man kj\u00f8retilkomst for \u00c5slia 77 via privat veg \u00c5slia, og hindrer gjennomkj\u00f8ring. Dette er en l\u00f8sning som kan anbefales veglaget, som da selv m\u00e5 st\u00e5 for finansiering og utf\u00f8ring. Christine Kahrs \u2013 Byr\u00e5d for byutvikling Dokumentet er godkjent elektronisk. "
}