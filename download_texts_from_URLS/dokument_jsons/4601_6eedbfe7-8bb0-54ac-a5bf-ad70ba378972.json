{
  "dokument_id": "6eedbfe7-8bb0-54ac-a5bf-ad70ba378972",
  "doc_type": "case_presentation",
  "kommune": 4601,
  "tittel": "Arbeid med antirasisme i bergensskolen",
  "url": "https://bergen.kommune.no/politikere-utvalg/api/fil/bk360/10481884/Framstilling-Arbeid-med-antirasisme-i-bergensskolen",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/84143-1 Arbeid med antirasisme i bergensskolen Hva saken gjelder: Bystyret har i m\u00f8te 15.12.2021 i forbindelse med behandlingen av Handlings- og \u00f8konomiplan 2022-2025/Budsjett 2022 blant annet vedtatt f\u00f8lgende merknader: 1. I lys av forskningsrapporten om strukturell rasisme i Bergen kommune ber bystyret om at byr\u00e5det setter i gang et eget forskningsprosjekt om rasisme i skolen. Forskningsprosjektet skal blant annet f\u00f8re til at det legges fram en oppdatert sak for bystyret om arbeidet med antirasisme i bergensskolen. 2. Bystyret ber byr\u00e5det gjennomg\u00e5 veilednings- og informasjonsmateriellet om antirasisme som er tilgjengelig i bergensskolen og g\u00e5 til innkj\u00f8p og/eller produksjon av oppdatert materiell dersom det en har i dag ikke er tilstrekkelig. Prosjektmidler: Antirasisme i skolen: innkj\u00f8p av materiell, undervisningstid 1 500 000 Denne saken gjelder oppf\u00f8lging av merknad 1 \u00aboppdatert sak for byr\u00e5det om arbeidet med antirasisme i bergensskolen\u00bb P\u00e5 bakgrunn av merknaden ble det i 2023 igangsatt et forskningsprosjekt om rasisme i bergensskolen som resulterte i en grundig rapport. Funn fra prosjektet og anbefalinger for videre arbeid i bergensskolen blir lagt frem i denne saken. Skolenes arbeid mot mobbing, rasisme og diskriminering er avgj\u00f8rende for \u00e5 skape og ivareta gode skolemilj\u00f8 for elevene. Et godt kunnskapsgrunnlag er en forutsetning for \u00e5 finne gode tiltak i dette arbeidet. M\u00e5l for forskningsprosjektet var derfor at det skulle gi mer kunnskap om - omfanget av rasisme og hvordan rasisme kommer til uttrykk og oppleves av elevene i bergensskolen - hvordan bergensskolene arbeider med \u00f8kt inkludering og forebygging av rasistiske ytringer og handlinger i dag - metoder og tiltak som kan \u00f8ke inkludering og forebygge rasistiske ytringer og handlinger i grunnskolen Forskningsprosjektet ble lyst ut gjennom en anbudsprosess i Bergen kommune. Ramb\u00f8ll Management Consulting i samarbeid med f\u00f8rsteamanuensis Prisca Bruno Massao fra H\u00f8gskolen i Innlandet fikk tildelt oppdraget. Prosjektet ble gjennomf\u00f8rt i l\u00f8pet av skole\u00e5ret 2023-2024, og rapport ble levert juni 2024. 1 Gjennomf\u00f8ring av forskningsprosjektet I prosjektet ble det gjennomf\u00f8rt en dokumentgjennomgang og intervju av ansatte i Etat for skole. Det ble ogs\u00e5 gjennomf\u00f8rt en stor digital sp\u00f8rreunders\u00f8kelse for elever i bergensskolen. Til sammen gjennomf\u00f8rte 5 221 elever fra 5. til 10. trinn i bergensskolen unders\u00f8kelsen. I tillegg ble det gjennomf\u00f8r fokusgruppeintervju med ungdom og l\u00e6rere i bergensskolen. Rapport og anbefalinger Sommeren 2024 leverte Ramb\u00f8ll rapport om rasisme i bergensskolen. Rapporten inneholder blant annet beskrivelse av gjennomf\u00f8ring av prosjektet, funn fra unders\u00f8kelsene og anbefalinger til Bergen kommune med konkrete r\u00e5d om hvordan Bergen kommune kan styrke sitt arbeid med \u00e5 forebygge og h\u00e5ndtere rasisme. Rapporten er vedlagt saken. Funn Ramb\u00f8ll finner at 20 prosent av elevene i bergensskolen har opplevd rasisme p\u00e5 grunnlag av blant annet sin hudfarge, sitt spr\u00e5k og sin etnisitet. Svarene viser at disse elevene har blitt utsatt for rasisme i klasserommene og i friminuttene. I tillegg opplever elevene rasisme p\u00e5 sosiale medier og p\u00e5 fritiden. Rasismen tar ulike former, og er b\u00e5de direkte og indirekte. Elever vurderer at rasisme har negative konsekvenser for b\u00e5de den enkelte elev og for gruppen. Anbefalinger Ramb\u00f8ll foresl\u00e5r 7 tiltak som de anbefaler Bergen kommune \u00e5 gjennomf\u00f8re i det videre arbeidet mot rasisme: 1. Strategi mot rasisme i skolen 2. Ressursperson i skolen 3. Systematisk kompetanseheving i mangfoldskompetanse og rasisme i skolen 4. Nettverk for ressurspersoner som har spesialisert seg innenfor rasisme 5. Rasisme som tema i profesjonsfellesskap 6. Utvikling av evalueringsverkt\u00f8y for vurdering av rasisme i skolene 7. Kompetanse- og undervisningspakker Tiltakene og byr\u00e5dets vurdering blir n\u00e6rmere beskrevet i saksfremstillingen. \u00d8konomiske konsekvenser: Tiltakene som er foresl\u00e5tt i saken m\u00e5 prioriteres innenfor eksisterende budsjettramme. Byr\u00e5dets vurdering og anbefaling: I Overordnet del i l\u00e6replanen Kunnskapsl\u00f8ftet (LK20) st\u00e5r det at foreldrene, elevene og de ansatte p\u00e5 skolen sammen har et ansvar for \u00e5 fremme helse, trivsel og l\u00e6ring, og for \u00e5 forebygge mobbing og krenkelser i skolen. Videre sier l\u00e6replanen at i arbeidet med \u00e5 utvikle et inkluderende og inspirerende l\u00e6ringsmilj\u00f8 skal mangfold anerkjennes som en ressurs. Regjeringen er tydelig p\u00e5 at arbeidet med \u00e5 skape trygge og gode skolemilj\u00f8 der alle blir inkludert henger tett sammen med arbeidet mot hat, rasisme og diskriminering. Antirasistisk arbeid, alts\u00e5 arbeidet med \u00e5 forbygge og h\u00e5ndtere rasisme, er en kontinuerlig prosess som krever innsats og samarbeid mellom skoler, lokalsamfunn, organisasjoner og politikere. Byr\u00e5det er derfor glad for at det n\u00e5 er gjennomf\u00f8rt en st\u00f8rre unders\u00f8kelse om rasisme i bergensskolen, og at Bergen kommune har f\u00e5tt en rapport med funn og flere forslag til tiltak. 2 Byr\u00e5det er enig i at det er viktig \u00e5 anerkjenne at rasisme kan ta mange former, b\u00e5de \u00e5penlyse og mer subtile, og at den kan p\u00e5virke enkeltpersoners selvf\u00f8lelse, trivsel og muligheter i samfunnet. Funnene fra unders\u00f8kelsene viser at Bergen kommune har utfordringer knyttet til rasisme i skolen, og byr\u00e5det mener derfor at det er viktig at kommunen iverksetter tiltak i skolen. Byr\u00e5det anbefaler at Bergen kommune styrker arbeidet med \u00e5 skape gode, trygge og inkluderende skolemilj\u00f8. Arbeidet b\u00f8r legge vekt p\u00e5 anbefalinger i rapporten fra Ramb\u00f8ll, og sikres gjennom prosedyrer i kommunens kvalitetssystem (BkKvalitet) i l\u00f8pet av skole\u00e5ret 2024 \u2013 2025. I tillegg kan tiltak eller satsinger innarbeides i Skyfritt som skal rulleres i 2026. Byr\u00e5det vil understreke at arbeidet m\u00e5 v\u00e6re i tr\u00e5d med eksisterende planer i kommunen og andre relevante rapporter og styringsdokument. Begrunnelse for framleggelse til bystyret: Bystyret vedtok i m\u00f8tet 15.12.2021 merknad 1 hvor det blant annet st\u00e5r f\u00f8lgende: Forskningsprosjektet skal blant annet f\u00f8re til at det legges fram en oppdatert sak for bystyret om arbeidet med antirasisme i bergensskolen. Byr\u00e5det innstiller til bystyret \u00e5 fatte f\u00f8lgende vedtak: 1. Bergen bystyre tar rapport om forebygging og h\u00e5ndtering av rasisme i bergensskolen til orientering. 2. Bergen kommune skal styrke arbeidet med \u00e5 forebygge og h\u00e5ndtere rasistiske hendelser i skolen, i tr\u00e5d med byr\u00e5dets anbefalinger i denne saken. Dato: 27. august 2024 Christine B. Meyer Daniel C. E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: Rasisme i bergensskolen - rapport 3 Saksframstilling: Gjennomf\u00f8ring av forskningsprosjektet Innledende samtaler med ansatte i Etat for skole og dokumentgjennomgang Det ble gjennomf\u00f8rt dokumentstudier av relevante dokumenter1 for arbeidet med \u00f8kt inkludering og forebygging av rasistiske ytringer og handlinger i bergensskolen. I tillegg ble det gjennomf\u00f8rt samtaler med omr\u00e5deledere og en ansatt i avdeling for kvalitetsutvikling i Etat for skole. Etaten har blant annet ansvar for skoleutvikling og fagutvikling p\u00e5 skolene i Bergen. Form\u00e5let med de innledende samtalene var \u00e5 f\u00e5 innsikt i hvordan skoleeier jobber med forebygging og h\u00e5ndtering av rasisme, samt deres forst\u00e5else av ansatte og elevers behov i dette arbeidet. Sp\u00f8rreunders\u00f8kelse for elever i bergensskolen. H\u00f8sten 2023 inviterte Bergen kommunen elever p\u00e5 5.-10. trinn i bergensskolen og deres foresatte til \u00e5 delta i en unders\u00f8kelse om rasisme i skolen. Det var helt frivillig \u00e5 delta for b\u00e5de elever og foresatte. Elevene kunne bare delta i unders\u00f8kelsen dersom foresatte samtykket til det. Selv om foresatte samtykket, kunne eleven velge \u00e5 ikke delta2. Til sammen gjennomf\u00f8rte 5 221 elever fra 5. til 10. trinn i bergensskolen unders\u00f8kelsen. Elevene ble stilt sp\u00f8rsm\u00e5l om hvordan de forst\u00e5r rasisme som fenomen, om de har opplevd rasisme og i s\u00e5 fall hvor og fra hvem, samt hvilken hjelp som har v\u00e6rt tilgjengelig etter en slik hendelse Fokusgruppeintervju Det ble gjennomf\u00f8rt tre fokusgruppeintervjuer. To med ungdom og en med ansatte i bergensskolen. Til sammen deltok 14 ungdom og 6 l\u00e6rere. I fokusgruppene ble de forel\u00f8pige funnene i unders\u00f8kelsen gjennomg\u00e5tt og diskutert, i tillegg ble det arbeidet med forskjellige caser, samt innhentet innsikt om hva m\u00e5lgruppene opplever er viktig i det videre antirasistiske arbeidet i bergensskolen. Funn fra unders\u00f8kelsene Sommeren 2024 leverte Ramb\u00f8ll sin rapport om rasisme i bergensskolen. Denne inneholder informasjon om gjennomf\u00f8ring av forskningsprosjektet, funn fra unders\u00f8kelsene og anbefalinger til bergen kommune. Fenomenforst\u00e5else If\u00f8lge rapporten har de fleste elevene i bergensskolen en generelt god forst\u00e5else for hva rasisme er. De forst\u00e5r at det handler om negativt ladet oppf\u00f8rsel basert p\u00e5 etnisitet, religion og spr\u00e5k, selv om en mindre andel er innforst\u00e5tt med sistnevnte. Videre sier rapporten at de fleste forst\u00e5r at det ikke handler om kj\u00f8nn eller seksuell legning. Rapporten trekker frem at den mest betydelige usikkerheten i fenomenforst\u00e5elsen i de kvantitative funnene gjelder hendelser hvor rasistiske ytringer brukes, men hvor det ikke er et klart offer/rasist eller en tydelig intensjon om \u00e5 s\u00e5re. I fokusgruppene med b\u00e5de elever og l\u00e6rere var ikke denne usikkerheten til stede. Fenomenforst\u00e5elsen er h\u00f8yere blant de eldre elevene. 1 Dokumentene inkluderer blant annet: Bangstad, S., Grung, L. B. og Larsen, E. N. (2021) Strukturell rasisme i Bergen. Hentet fra: \"Strukturell rasisme i Bergen\" (2021) Vista analyse, Skyfritt og Handlingsplan mot diskriminering og hat mot muslimer. 2 https://www.bergen.kommune.no/hvaskjer/tema/kartlegging-av-rasisme-i-bergensskolen 4 Omfang av rasisme Rapporten viser at 20 prosent av elevene i unders\u00f8kelsen har opplevd rasisme mot seg selv. Unders\u00f8kelsen viser at 44 prosent av elevene med etnisk minoritetsbakgrunn oppgir \u00e5 ha opplevd rasisme. P\u00e5 10. trinn svarer 57 prosent av elevene med minoritetsbakgrunn at de har opplevd rasisme mot seg selv i l\u00f8pet av skole\u00e5rene. Unders\u00f8kelsen viser at det vanligste grunnlaget for de hendelsene elevene opplever er hudfarge, etterfulgt av spr\u00e5k og deretter religion. Det er ogs\u00e5 disse tre kategoriene som trekkes frem i fokusgruppeintervjuene med elevene. Videre sier rapporten at det er en s\u00e6rlig stor \u00f8kning mellom 7. og 8. trinn i andel elever som svarer at de har opplevd rasisme mot seg selv. Funnene tyder p\u00e5 at omkring halvparten av de elevene som opplever rasisme mot seg selv, opplever dette for f\u00f8rste gang n\u00e5r de begynner p\u00e5 ungdomsskolen. Samtidig peker rapporten p\u00e5 at en \u00f8kt forst\u00e5else for hva rasisme er, trolig er med \u00e5 forklare en del av dette. Likevel er forskjellen i opplevd rasisme betydelig st\u00f8rre enn forskjellen i fenomenforst\u00e5else mellom de to trinnene. Arenaer og ut\u00f8vere Rapporten er tydelig p\u00e5 at det meste av rasismen som elevene opplever mot seg selv, skjer p\u00e5 skolen, enten i klasserommet eller i friminuttet. Hver tredje elev som har opplevd rasisme, har opplevd dette p\u00e5 sosiale medier eller internett. De fleste elevene som har opplevd rasisme mot seg selv, har opplevd dette fra andre elever, f\u00f8rst og fremst p\u00e5 samme trinn, men ogs\u00e5 fra andre trinn. P\u00e5 ungdomsskoletrinnene er det ogs\u00e5 en liten, men signifikant andel som har opplevd rasisme fra l\u00e6rere. Tilgang p\u00e5 hjelp Rapporten viser at nesten samtlige elever opplever at de har en l\u00e6rer som bryr seg om dem, og to av tre at de har en l\u00e6rer som bryr seg mye. Videre svarer over halvparten at det ikke er vanskelig \u00e5 si ifra, og bare \u00e9n av ti svarer at det er veldig vanskelig. Likevel er det kun hver tredje elev som svarer at de har f\u00e5tt hjelp etter \u00e5 ha opplevd en rasistisk hendelse3, og blant disse igjen er det kun hver fjerde som har f\u00e5tt hjelp av en l\u00e6rer. De fleste som har f\u00e5tt hjelp, har f\u00e5tt dette av venner. I rapporten blir det lagt vekt p\u00e5 at tillit er et viktig fundament for at elevene skal kunne si ifra til sine l\u00e6rere dersom de opplever rasisme, eller er vitne til rasistiske hendelser. Dette kommer frem i fokusgruppene med elevene. Konsekvenser av rasisme Rapporten trekker frem at elevene i fokusgruppene nevner flere mulige konsekvenser av rasisme. P\u00e5 individniv\u00e5 kan rasisme ha konsekvenser for barnas selvf\u00f8lelse, trivsel og gi en f\u00f8lelse av fremmedgj\u00f8ring. Det kan ha innvirkning p\u00e5 hvordan et barn opplever sin tilh\u00f8righet til sine omgivelser. P\u00e5 gruppeniv\u00e5 kan rasisme ha konsekvenser som utestengelse fra ulike grupper p\u00e5 skolen, og opplevelse av \u00e5 ikke bli inkludert. 3 Det kommer ikke frem hvor stor andel av elevene som har sagt ifra eller opps\u00f8kt hjelp etter en rasistisk hendelse. 5 Anbefalinger til Bergen kommune Ramb\u00f8ll foresl\u00e5r 7 tiltak som de anbefaler Bergen kommune \u00e5 gjennomf\u00f8re i det videre arbeidet mot rasisme. Byr\u00e5det mener at Ramb\u00f8ll presenterer flere gode tiltak i sin rapport, og st\u00f8tter hovedinnholdet i disse. Videre mener byr\u00e5det at det er sv\u00e6rt viktig at Bergen kommune tar utfordringene som blir presentert p\u00e5 alvor, og at en i tiden fremover iverksetter gode tiltak for \u00e5 forebygge og h\u00e5ndtere rasisme i skolen. Samtidig mener byr\u00e5det at de ulike tiltakene m\u00e5 tilpasses bergensskolens planverk og struktur. Videre vil anbefalingene fra Ramb\u00f8ll bli presentert sammen med byr\u00e5dets kommentarer til de syv ulike tiltakene. Tiltak 1 Strategi mot rasisme i skolen Tiltaket inneb\u00e6rer utforming av en strategi samt forankring og medvirkningsaktiviteter i utformingen. Medvirkningen er viktig for at skolenes ansatte skal f\u00e5 en bedre forst\u00e5else for hva rasisme er og eierskap til tiltakene. Dette kan knyttes til eksisterende planer i kommunen. Alle ansatte i skolen skal kjenne til, f\u00f8lge og handle etter Oppl\u00e6ringsloven og l\u00e6replanens overordnede del. If\u00f8lge Utdanningsdirektoratet skal skolen arbeide for at alle elever har et trygt og godt skolemilj\u00f8 som fremmer helse, inkludering, trivsel og l\u00e6ring. (jf, \u00a7 12-2). Elevenes psykososiale milj\u00f8 dreier seg blant annet om hvordan ansatte og elever oppf\u00f8rer seg mot hverandre p\u00e5 skolen. Elever har rett til \u00e5 ikke bli sjikanert gjennom krenkende ord og handlinger, som mobbing, vold, rasisme, diskriminering og utestenging, og alle ansatte ved skolen har plikt til \u00e5 handle, hvis de har kunnskap eller mistanke om at elever blir utsatt for krenkende ord og handlinger (\u00a7\u00a7 12-4 og 12-5)4. Byr\u00e5det mener i tr\u00e5d med rapporten at Bergen kommune b\u00f8r styrke arbeidet med \u00e5 skape gode, trygge og inkluderende skolemilj\u00f8. Samtidig mener byr\u00e5det at arbeidet m\u00e5 tilpasses bergensskolen og sikres gjennom de strukturer og planer som allerede eksisterer i kommunen. Arbeidet b\u00f8r legge vekt p\u00e5 anbefalinger i rapporten fra Ramb\u00f8ll, og skal sikres gjennom prosedyrer i BkKvalitet i l\u00f8pet av skole\u00e5ret 2024 \u2013 2025. I tillegg kan tiltak og/eller satsinger innarbeides i Skyfritt som skal rulleres i 2026. Tiltak 2 Ressursperson i skolen En dedikert person med erfaring og/eller formalkompetanse knyttet til rasisme og diskriminering som kan v\u00e6re st\u00f8ttespiller og r\u00e5dgiver for ledelse og l\u00e6rere i saker som omhandler rasisme, og som har ansvar for kollegialt samarbeid omkring dette. Denne rolle kan besittes av enten en l\u00e6rer, sosiall\u00e6rer, helsesykepleier eller andre ansatte ved skolen. Det er imidlertid viktig \u00e5 understreke at denne rollen ogs\u00e5 f\u00e5r i oppgave \u00e5 ansvarliggj\u00f8re b\u00e5de ledelse og ansatte ved skolen til \u00e5 drive aktivt antirasistisk arbeid, slik at ikke denne ressurspersonens funksjon i praksis blir et alibi for ansvarsfraskrivelse i arbeidet mot rasisme i skolen. Byr\u00e5det mener i tr\u00e5d med rapporten at det er viktig \u00e5 sikre at ansatte i bergensskolen f\u00e5r mulighet til \u00e5 styrke sin kompetanse i arbeid mot rasisme og diskriminering i skolen. Samtidig er byr\u00e5det ikke enig i at det b\u00f8r opprettes en egen ressursperson p\u00e5 hver skole slik det er 4 Udir.no 6 beskrevet i tiltak 2. Det er rektor som har det overordnede ansvaret for \u00e5 sikre at skolen har et trygt og godt skolemilj\u00f8 og at skolen til enhver tid har n\u00f8dvendig kompetanse. Dette ansvaret kan ikke delegeres til en ressursperson. Det er b\u00e5de kostbart og utfordrende \u00e5 f\u00e5 et system som baserer seg p\u00e5 bruk av ressurspersoner til \u00e5 fungere godt i skolen. For det f\u00f8rste kan det bli vanskelig for skolene \u00e5 skaffe personer med tilstrekkelig kompetanse, og for det andre er bruk av ressurspersoner i skolen sv\u00e6rt s\u00e5rbart med tanke p\u00e5 stabilitet og kontinuitet i arbeidet. Bytte av jobb, sykdom og andre former for frav\u00e6r blir spesielt problematisk n\u00e5r viktige ansvarsomr\u00e5der hviler p\u00e5 \u00e9n person. P\u00e5 grunnlag av dette er det ikke \u00f8nskelig at det opprettes egne ressurspersoner eller eksperter p\u00e5 konkrete forhold som p\u00e5virker skolemilj\u00f8et \u2013 som for eksempel mobbing, vold, trusler, rus, rasisme osv. I stedet \u00f8nsker byr\u00e5det at en skal styrke arbeidet med \u00e5 skape gode skolemilj\u00f8 gjennom kunnskapsbaserte prosesser i profesjonelle l\u00e6ringsfellesskap der alle ansatte i skolen har ansvar for \u00e5 sikre elevene en trygg, god og inkluderende skolehverdag. Tiltak 3 Systematisk kompetanseheving i mangfoldskompetanse og rasisme i skolen I samarbeid med l\u00e6rerutdanning- eller andre relevante institusjoner b\u00f8r det utvikles et kortere studietilbud, eksempelvis 30 studiepoeng, for \u00e5 gi ressurspersoner/alle l\u00e6rere kompetansen som beh\u00f8ves i emnet. Ansvaret for utviklingen av tiltaket b\u00f8r ligge hos UH-sektoren. Bergen kommune kan bidra med \u00e5 sikre kompetanse til ressurspersonene i kommunen for \u00e5 tilrettelegge for videreutdanning og kursing. Ansatte i bergensskolen kan i dag s\u00f8ke p\u00e5 ulike studier via Utdanningsdirektoratet sitt studietilbud5. Byr\u00e5det stiller seg positiv til at det utvikles kurs og eventuelle nye etter- og videreutdanninger i mangfoldskompetanse, slik at skolene kan \u00f8ke sin kompetanse i \u00e5 forebygge og h\u00e5ndtere rasisme. Mangfoldsbegrepet rommer vidt og omfatter sosial, religi\u00f8s og etnisk bakgrunn, kj\u00f8nn, legning og funksjonsevne, og et studietilbud i tr\u00e5d med det som er foresl\u00e5tt i rapporten vil kunne bidra til \u00e5 skape gode og inkluderende skolemilj\u00f8 for alle elevene i bergensskolen. Byr\u00e5det anbefaler at Bergen kommune tar kontakt med et universitet eller en h\u00f8gskole (UH- sektoren) for \u00e5 unders\u00f8ke muligheter for opprettelse av et studietilbud i mangfoldskompetanse. Det er UH-sektoren som i s\u00e5 fall m\u00e5 utarbeide og gjennomf\u00f8re etableringen av et slikt tilbud. I et eventuelt samarbeid med UH-sektoren vil det v\u00e6re hensiktsmessig at ogs\u00e5 andre byr\u00e5dsavdelinger i Bergen kommune inviteres inn. Tiltak 4 Nettverk for ressurspersoner som har spesialisert seg innenfor rasisme Det settes opp nettverk i kommunen hvor ressurspersoner m\u00f8tes to til tre ganger i \u00e5ret for \u00e5 dr\u00f8fte case og tiltak for \u00e5 l\u00f8se casene. Byr\u00e5det mener at det er viktig at ansatte i skolen kan m\u00f8tes for \u00e5 dr\u00f8fte ulike forhold som omhandler rasisme. Arbeidet som foreg\u00e5r i profesjonsfellesskapene p\u00e5 skolene, knyttet til trygt og godt skolemilj\u00f8, er likevel det viktigste for at alle ansatte skal kunne utvikle kompetanse innenfor temaet. Byr\u00e5det vil trekke frem at det er ressurskrevende \u00e5 opprette og vedlikeholde mange nettverk i skolen. Deling og samarbeid p\u00e5 tvers av skoler i Bergen kommune, b\u00f8r derfor sikres gjennom de samarbeidsarenaene og nettverkene som allerede 5 Studietilbud | udir.no 7 er etablert i bergensskolen. Arbeid med \u00e5 skape gode l\u00e6ringsmilj\u00f8, vil for eksempel v\u00e6re tema p\u00e5 \u00e5rets Sammen for kvalitet \u2013 samlinger. Disse er obligatoriske for alle skolers utviklingsgrupper. Tiltak 5 Rasisme som tema i profesjonsfellesskap Rasisme som fenomen og utfordring i skolen tas opp og diskuteres i profesjonsfelleskapet. Dette skal helst skje med jevne mellomrom, for eksempel \u00e9n gang i halv\u00e5ret. Dette vil v\u00e6re en arena for \u00e5 formidle hvordan rasisme defineres og forst\u00e5s, dele erfaringer, diskutere forebygging og h\u00e5ndtering, m.m. Et format som kan v\u00e6re nyttig \u00e5 bruke er reelle case-eksempler. Det vil videre v\u00e6re fordelaktig om det er \u00e9n person som har ansvaret Byr\u00e5det er enig i at profesjonsfellesskapet i skolen b\u00f8r diskutere rasismebegrepet og utfordringer knyttet til rasisme i skolen med jevne mellomrom, for \u00e5 forbygge og h\u00e5ndtere rasisme. Dette kan knyttes til Bergen kommune sitt p\u00e5g\u00e5ende arbeid for et trygt og inkluderende skolemilj\u00f8 for alle. I Bergen kommune sin kvalitetsutviklingsplan Sammen for kvalitet \u2013 l\u00e6ring og medvirkning (SFK-LM), st\u00e5r det at skolene skal legge til rette for et l\u00e6ringsmilj\u00f8 der alle elever opplever trygge l\u00e6ringsfellesskap preget av mangfold, respekt og gode relasjoner. Videre st\u00e5r det at skolene skal drive involverende, kunnskapsbaserte prosesser i profesjonelle l\u00e6ringsfellesskap. Kvalitetsutviklingsplanen inneholder flere m\u00e5l, satsinger og tiltak som rommer arbeidet mot rasisme. Som for eksempel tiltakene \u00abSkolen utvikler systemer og praksiser som sikrer at elevene medvirker og er i dialog om mestring og motivasjon\u00bb, og \u00abSkolen utvikler praksiser der elevene tilegner seg grunnleggende digitale ferdigheter\u00bb. Disse handler blant annet om at skolene skal bygge rause og robuste fellesskap, og at elevene skal f\u00e5 utviklet sin digitale d\u00f8mmekraft. Dette er avgj\u00f8rende i det forbyggende arbeidet mot rasisme p\u00e5 b\u00e5de fysiske og digitale arenaer. Byr\u00e5det anbefaler at Bergen kommune fortsetter sitt utviklingsarbeid med \u00e5 skape gode og trygge skolemilj\u00f8 gjennom profesjonelle l\u00e6ringsfellesskap. Samtidig anbefaler byr\u00e5det at mer st\u00f8ttemateriell, caser og litteratur som kan benyttes i skolenes arbeid med forebygging og h\u00e5ndtering av rasisme blir tilgjengelig for skolene i Faghjelpen eller BkKvalitet. I tillegg anbefaler byr\u00e5det at Etat for skole st\u00f8tter og veileder skoler som har behov for det. Tiltak 6 Utvikling av evalueringsverkt\u00f8y for vurdering av rasisme i skolene Verkt\u00f8yet kan skapes som en elektronisk sp\u00f8rreunders\u00f8kelse til l\u00e6rere og elever hvor sp\u00f8rsm\u00e5lene og indikatorene er pilotert og kvalitetssikret gjennom statistisk validering. Unders\u00f8kelsen kan gjennomf\u00f8res samtidig i hele kommunen og/eller n\u00e5r skolen og/eller trinnet selv \u00f8nsker og har behov for det. Byr\u00e5det st\u00f8tter at det at det er viktig \u00e5 kunne vurdere i hvilken grad skolene lykkes i arbeidet mot rasisme. Byr\u00e5det er derimot ikke enig i at det skal utvikles egne elektroniske sp\u00f8rreunders\u00f8kelser om rasisme. Det er b\u00e5de tid- og kostnadskrevende for skolene \u00e5 skulle gjennomf\u00f8re store unders\u00f8kelser. Flere skoleledere har gitt uttrykk for at skolene allerede er p\u00e5lagt \u00e5 gjennomf\u00f8re for mange unders\u00f8kelser. I tillegg kan det bli sv\u00e6rt kostbart for kommunen dersom en m\u00e5 kj\u00f8pe inn tjenester fra eksterne akt\u00f8rer for \u00e5 gjennomf\u00f8re unders\u00f8kelsene. Byr\u00e5det vil derfor arbeide for \u00e5 innarbeide eventuelle sp\u00f8rsm\u00e5l om rasisme 8 i unders\u00f8kelser som allerede gjennomf\u00f8res med jevne mellomrom i skolen \u2013 som for eksempel Elevunders\u00f8kelsen eller Ungdata. Tiltak 7 Kompetanse- og undervisningspakker Kompetanse- og undervisningspakkene foresl\u00e5s som en sammensatt ressurs. Denne kan inneholde undervisningsmateriell, veiledninger, casestudier, og interaktive \u00f8velser for l\u00e6rere og elever. Pakkene b\u00f8r, etter v\u00e5re analyser, utvikles for \u00e5 gi en dypere forst\u00e5else av rasisme, dens ulike former, og hvordan den manifesterer seg i skolesammenhenger. De b\u00f8r ogs\u00e5 inneholde verkt\u00f8y for \u00e5 fremme inkludering, toleranse og respekt blant alle medlemmer av skolesamfunnet. For eksempel kan det utvikles en veileder i hvordan gjennomf\u00f8re en klassesamtale om klasseregler hvor elevene kan selv bidra til \u00e5 skape regler hvor hvordan de skal oppf\u00f8re seg p\u00e5 skolen og i timene. Pakkene kan utvikles i samarbeid med ressurspersonen, frivillige organisasjoner og andre samarbeidspartnere som har ekspertise. Bergen kommune har i dag en egen faghjelp6 om inkludering, diskriminering, utenforskap og antirasistisk arbeid i skolen. Denne inneholder en samling av ulike ressurser til hjelp og st\u00f8tte i oppl\u00e6ringen. Faghjelpen inneholder: \u27a2 Skolemilj\u00f8 \u2013 Informasjon fra Utdanningsdirektoratet og kommunens egne prosedyrer \u27a2 Lenke til Dembra sin nettside. Dembra tilbyr veiledning, kurs og nettbaserte ressurser for skole og l\u00e6rerutdanning. \u27a2 Lenke til Senter for studier av Holocaust og livssynsminoriteter sin nettside. Senter for studier av Holocaust og livssynsminoriteter er et forsknings-, formidlings- og dokumentasjonssenter med s\u00f8kelys p\u00e5 Holocaust og andre folkemord, antisemittisme historisk og i dag, og p\u00e5 minoriteters vilk\u00e5r i dag. \u27a2 Lenke til Antirasistisk senter sin nettside. Antirasistisk Senter er en uavhengig stiftelse som arbeider for \u00e5 bekjempe rasisme og diskriminering i Norge. Antirasistisk Senters visjon er et kulturelt mangfoldig og sosialt rettferdig samfunn. \u27a2 Lenke til Redd Barnas undervisningsopplegg om rasisme \u27a2 Lenke til Norges R\u00f8de Kors sitt undervisningsopplegg om krig og konflikt, folkerett, psykisk helse, nettvett og om ensomhet og utenforskap. \u27a2 Fagressurser \u2013 artikler, forskning og rapporter Byr\u00e5det anbefaler at Bergen kommune gj\u00f8r Faghjelpen kjent for alle skolene i bergensskolen. Samtidig anbefaler byr\u00e5det at Bergen kommune videreutvikler og kontinuerlig oppdaterer Faghjelpen slik at de ansatte f\u00e5r tilgang til informasjon og verkt\u00f8y som de trenger for \u00e5 kunne forbygge og h\u00e5ndtere rasisme i skolen. Videre anbefaler byr\u00e5det at Bergen kommune tar kontakt med eksterne akt\u00f8rer for \u00e5 arrangere en digital samling/konferanse/webinar med rasisme- og mangfoldskompetanse som tema, og for \u00e5 lage en digital kompetanseplan i KS L\u00e6ring. Kompetanseplanen kan best\u00e5 av fagstoff, filmer, caser, refleksjonssp\u00f8rsm\u00e5l og sjekksp\u00f8rsm\u00e5l. Denne kompetanseplanen kan skolelederne tildele ansatte i UBW HR for gjennomf\u00f8ring. 6 Opprettet i oktober 2023. 9 Byr\u00e5dets anbefaling og konklusjon Det er gjennomf\u00f8rt en st\u00f8rre unders\u00f8kelse om rasisme i bergensskolen, og Bergen kommune har f\u00e5tt en rapport fra Ramb\u00f8ll med funn og forslag til tiltak. Alle skoler skal ha et trygt og godt skolemilj\u00f8 uten mobbing, vold, diskriminering og trakassering. Rapporten fra Ramb\u00f8ll viser at bergensskolen har utforinger knyttet til rasisme som m\u00e5 tas p\u00e5 alvor. Byr\u00e5det mener derfor at Bergen kommune m\u00e5 styrke arbeidet med \u00e5 skape gode, trygge og inkluderende skoler som har god kompetanse i \u00e5 forebygge og h\u00e5ndtere rasistiske hendelser. Dette betyr at Bergen kommune m\u00e5: \u2022 styrke arbeidet med \u00e5 skape et trygt og godt skolemilj\u00f8 gjennom det utviklingsarbeidet som allerede er i gang knyttet til \u00e5 utvikle profesjonelle l\u00e6ringsfellesskap \u2022 s\u00f8rge for at ansatte i bergensskolen har erfaring og kompetanse i arbeid mot rasisme og diskriminering i skolen \u2022 ta kontakt med et universitet eller en h\u00f8gskole (UH-sektoren) for \u00e5 unders\u00f8ke muligheter for opprettelse av et studietilbud i mangfoldskompetanse \u2022 legge til rette for deling og samarbeid mellom ansatte i bergensskolen \u2022 gj\u00f8re st\u00f8ttemateriell, caser og litteratur som kan benyttes i skolenes arbeid med forebygging og h\u00e5ndtering av rasisme tilgjengelig for skolene i Faghjelpen eller BkKvalitet. \u2022 s\u00f8rge for at st\u00f8tte og veiledning i arbeidet mot rasisme er tilgjengelig for de skolene som har behov for det \u2022 arbeide for \u00e5 innarbeide sp\u00f8rsm\u00e5l om rasisme i unders\u00f8kelser som allerede gjennomf\u00f8res med jevne mellomrom i skolen \u2022 ta kontakt med eksterne akt\u00f8rer for \u00e5 lage en digital kompetanseplan i KS L\u00e6ring \u2022 ta kontakt med eksterne akt\u00f8rer for \u00e5 arrangere en digital samling/konferanse/webinar med rasisme- og mangfoldskompetanse som tema \u2022 sikre at profesjonsfellesskapet i skolen f\u00e5r mulighet til \u00e5 diskutere rasismebegrepet og utfordringer knyttet til rasisme i skolen med jevne mellomrom \u2022 videreutvikle og kontinuerlig oppdatere Faghjelpen slik at ansatte i bergensskolen f\u00e5r tilgang til den informasjonen og de verkt\u00f8yene som de trenger for \u00e5 kunne forbygge og h\u00e5ndtere rasisme i skolen For \u00e5 sikre en helhetlig praksis p\u00e5 de ulike skolene i Bergen, er byr\u00e5det opptatt av at nye tiltak m\u00e5 tilpasses bergensskolen og henge sammen med de planer og strategier som allerede er gjeldende i kommunen. I tillegg m\u00e5 tiltakene v\u00e6re i tr\u00e5d med den nasjonale l\u00e6replanen, oppl\u00e6ringsloven, Faghjelpen, andre unders\u00f8kelser om rasisme og diskriminering i Bergen, samt regjeringens handlingsplan mot rasisme og diskriminering \u2013 ny innsats 2024\u20132027. 10 "
}