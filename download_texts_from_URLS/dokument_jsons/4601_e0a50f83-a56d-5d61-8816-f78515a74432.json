{
  "dokument_id": "e0a50f83-a56d-5d61-8816-f78515a74432",
  "doc_type": "case_presentation",
  "kommune": 4601,
  "tittel": "Eidsv\u00e5g skole. Rehabilitering og nybygg. Sluttmelding",
  "url": "https://bergen.kommune.no/politikere-utvalg/api/fil/bk360/12428510/Framstilling-Eidsvag-skole-Rehabilitering-og-nybygg-Sluttmelding",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2018/06070-32 Eidsv\u00e5g skole. Rehabilitering og nybygg. Sluttmelding Hva saken gjelder: Investeringsprosjektet Eidsv\u00e5g skole \u2013 rehabilitering og nybygg, er n\u00e5 avsluttet. Prosjektet omfattet nybygg, stor idrettshall, rehabilitering av et skolebygg fra 1952, samt flere omfattende rekkef\u00f8lgekrav. I tr\u00e5d med Bergen kommunes \u00f8konomireglement punkt 2.3, bokstav h) fremlegges sluttmelding for prosjektet i denne saken. Fagetatens vurdering og anbefaling: Bakgrunn Eidsv\u00e5g skole var frem til 2016 en kombinert barne- og ungdomsskole, men i skolebruksplanen vedtatt i 2016 ble det besluttet at ungdomstrinnet skulle avvikles og elevene flyttes til \u00c5stveit skole. Dette medf\u00f8rte i utgangspunktet behov for mindre arealer, samtidig som skolen hadde et stort behov for oppgradering. Ny skole er dimensjonert for 300 elever, men med muligheter for utvidelse til 350 ved behov. Prosjektbeskrivelse Den nye skolen har et areal p\u00e5 9000 m2, inkludert stor idrettshall. Det er etablert en stor og lys vestibyle som binder sammen det gamle bygget og nybygget. Uteomr\u00e5dene er oppgradert til ulike aktiviteter, og har god tilgjengelighet. Grunnet begrenset med uteareal er det ogs\u00e5 lagt til rette for aktiviteter p\u00e5 taket til idrettshallen. 1 Det rehabiliterte skolebygget fra 1952 inneholder spesialrom i kjeller, administrasjon og bibliotek i plan 1 og elevareal for mellomtrinnet i plan 2 og 3. Nybygget har elevarealer til sm\u00e5trinnet, skolekj\u00f8kken, SFO og personalrom. Vestibylen inneholder et stort amfi og kantine. Uteomr\u00e5det ved skolen har blitt oppgradert med flere soner for aktiviteter, mellom nybygget og 1952-bygget, p\u00e5 taket av idrettshallen samt at lekeskogen har blitt oppgradert og tilrettelagt med flere apparater. 2 Rekkef\u00f8lgekrav P\u00e5 nabotomten til Eidsv\u00e5g skole bygget Etat for utbygging en paviljongskole. Denne har fungert som erstatningslokaler for elever og ansatte mens Eidsv\u00e5g skole var under oppf\u00f8ring. Paviljongskolen skal i fortsettelsen fungere som erstatningslokaler for andre skoler i \u00c5sane som skal rehabiliteres i \u00e5rene fremover. I forbindelse med reguleringsplanen for Eidsv\u00e5g skole ble det derfor stilt flere rekkef\u00f8lgekrav som skulle \u00f8ke trafikksikkerheten for g\u00e5ende, syklende og kj\u00f8rende til skoleanleggene. Med begge skolene i full drift kan det v\u00e6re opp til 650 elever og et stort antall ansatte fordelt p\u00e5 de to skolebyggene. Det er gjort omfattende utbedring av den kommunale veien i Granlien, inkludert av vann - og avl\u00f8psanlegget. Det er videre gjort et arbeid med overvannsh\u00e5ndtering i tr\u00e5d med krav i reguleringsplanen. Flere av naboeiendommene langs Granlien fikk oppgradert sine hager, tilkomst til eiendommer og flere fikk nye parkeringsarealer, samt at to garasjer m\u00e5tte erstattes i denne forbindelse. Det var et krav at disse rekkef\u00f8lgekravene og medf\u00f8lgende arbeid m\u00e5tte v\u00e6re ferdigstilt f\u00f8r arbeidet med Eidsv\u00e5g skole kunne starte. Vedlagte fagnotat inneholder en n\u00e6rmere beskrivelse av rekkef\u00f8lgekravene, og at disse ble noe mer omfattende enn f\u00f8rst antatt pga. diverse uforutsette omstendigheter. Likeledes er det i fagnotatet redegjort for en evaluering av prosjektet. Alt i alt viser denne prosjektevalueringen at de involverte parter i prosjektet stort sett er forn\u00f8yde med gjennomf\u00f8ring, prosess og resultat. \u00d8konomiske konsekvenser: Gjennomf\u00f8ringsvedtaket til prosjektet ble behandlet og godkjent av Bergen bystyre 30.01.2019, sak 31/19. Vedtatt investeringsramme (P85) var fastsatt til 516,4 mill., og styringsm\u00e5l (P50) 445,1 mill. I forbindelse med rullering av handlings- og \u00f8konomiplan 2025-2028 er det foretatt en nedjustering av budsjett i tr\u00e5d med forventet sluttkostnad. Dette gir et justert budsjett p\u00e5 510,0 mill. Ved avslutning av prosjektet er det p\u00e5l\u00f8pt totalt 508,2 mill., se vedlagte prosjektregnskap. Dette gir et mindreforbruk p\u00e5 1,8 mill. i forhold til justert budsjett. Avvik fra budsjett p\u00e5 tidspunkt for gjennomf\u00f8ringsvedtak er et mindreforbruk p\u00e5 8,2 mill. (1,6 %). I forhold til styringsm\u00e5let er det et merforbruk p\u00e5 63,1 mill. Hoved\u00e5rsaken til merforbruket begrunnes med en vesentlig og uforutsett prisstigning i 2021, samt omfang og kostnad av rekkef\u00f8lgekrav til reguleringsplan. Prosjektet har ogs\u00e5 fornyet s\u00f8knad om spillemidler for etablering av ny idrettshall per 15.01.2025. Tilskuddet vil medf\u00f8re at Bergen kommunes egenfinansiering reduseres med 11,5 mill. Byr\u00e5dets vurdering og anbefaling/konklusjon: Prosjektet Eidsv\u00e5g skole, rehabilitering og nybygg, har v\u00e6rt et sv\u00e6rt vellykket prosjekt som har gitt elever og ansatte et funksjonelt og godt skolebygg. Byr\u00e5det anbefaler at sluttmeldingen godkjennes. Begrunnelse for framleggelse til bystyret: Budsjettfullmaktenes pkt. 2.3, bokstav h) sluttmeldinger, sier at de samme terskelverdier som gjelder i vedtak om gjennomf\u00f8ring, ogs\u00e5 skal gjelde for godkjennelse av sluttmeldinger. 3 Byr\u00e5det innstiller til bystyret \u00e5 fatte f\u00f8lgende vedtak: 1. Sluttmelding for Eidsv\u00e5g skole \u2013 rehabilitering, nybygg og idrettshall (budsjettpost BUD514, prosjektnr. U2580-U2586) godkjennes. 2. Det settes av 1,8 mill. til oppf\u00f8lging og gjenst\u00e5ende \u00f8konomiske forpliktelser. Eventuelt mindreforbruk trekkes inn ved f\u00f8rste anledning. Dato: 28. april 2025 Christine B. Meyer Jacob M\u00e6hle Byr\u00e5dsleder Byr\u00e5d for finans Dokumentet er godkjent elektronisk. Vedlegg: - Fagnotat av 10.03.2025: Eidsv\u00e5g skole - rehabilitering og nybygg (U2580 m.fl.). Sluttmelding - Prosjektregnskap \u2013 Vedlegg 1 4 "
}