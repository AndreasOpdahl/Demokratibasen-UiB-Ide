{
  "dokument_id": "48deffab-f1f3-5a61-a1dc-b528e4abd039",
  "doc_type": "case_attachment",
  "kommune": 4601,
  "tittel": "Uttale fra Norsk Sykepleierforbund - konkurranseutsetting av to sykehjem i Bergen..docx",
  "url": "https://bergen.kommune.no/politikere-utvalg/api/fil/bk360/10054145/Uttale-fra-Norsk-Sykepleierforbund-konkurranseutsetting-av-to-sykehjem-i-Bergen-docx",
  "tekst": "Uttale fra Norsk Sykepleierforbund - konkurranseutsetting av to sykehjem i Bergen. Norsk Sykepleierforbund \u00f8nsker med dette \u00e5 komme med noen innspill vedr\u00f8rende forslag fra Byr\u00e5det om \u00e5 konkurranseutsette to sykehjem i Bergen kommune. Vi \u00f8nsker ogs\u00e5 \u00e5 vise til uttalelse fra Fagforbundet, FO og Delta og st\u00f8tter deres innspill. Norsk Sykepleierforbund (NSF) er opptatt av at kommunale sykehjem skal levere tjenester av h\u00f8y kvalitet og at ansatte har gode l\u00f8nns- og arbeidsvilk\u00e5r. Det er for tiden stor mangel p\u00e5 sykepleiere og et stort behov for \u00e5 beholde og rekruttere denne livsviktige kompetansen. Arbeidsgiver m\u00e5 tilby attraktive stillinger med tanke p\u00e5 l\u00f8nn, arbeidsvilk\u00e5r, arbeidstid, pensjon og kompetanseheving. Vi viser til byr\u00e5dets sak om konkurranseutsetting av to kommunale sykehjem. Byr\u00e5det i Bergen skriver i saken om konkurranseutsetting av sykehjem at: \u00abHensikten med konkurranseutsettingen er \u00f8kt mangfold, kvalitet og innovasjon. Det er ikke et m\u00e5l \u00e5 spare penger p\u00e5 ansattes l\u00f8nns- og pensjonsvilk\u00e5r. Tildelingskriterier knyttet til kvalitet skal vektlegges h\u00f8yt i konkurransegjennomf\u00f8ringen.\u00bb NSF opplever at Bergen kommune, og Etat for Sykehjem i sv\u00e6rt stor grad har fokus p\u00e5 innovasjon og kvalitetsutvikling, og at det er gode og ryddige systemer i kommunen som sikrer de ansattes l\u00f8nns-og arbeidsvilk\u00e5r. Vi er bekymret for at en privat tilbyder over tid ikke vil kunne opprettholde samme tilbud om l\u00f8nn og pensjon, slik det er fremforhandlet i kommunal tariffavtale. Innledningsvis i en slik prosess vil det oppst\u00e5 usikkerhet og uro blant de ansatte, og det vil fra dag \u00e9n v\u00e6re et enormt informasjonsbehov. Videre er det en risiko for at ansatte ser seg om etter annet arbeidssted, dersom man er usikker p\u00e5 ny arbeidsgivers l\u00f8nns-, pensjons- og arbeidsvilk\u00e5r. Med den kritiske mangelen det er p\u00e5 sykepleiere og annet helsepersonell for tiden, samt en allerede marginal bemanning, kan dette gi store utfordringer i drift og forsvarlighet. Kontinuitet og kvalitet vil bli utfordret. Viser videre til at det er formidlet fra politisk ledelse at ansatte som ikke \u00f8nsker \u00e5 bli med over til ny privat arbeidsgiver, skal ha mulighet til \u00e5 fortsette sitt ansettelsesforhold i Bergen kommune. Dette m\u00e5 komme klart fram i prosessen. Med bakgrunn i tidligere erfaringer med konkurranseutsetting er NSF sp\u00f8rrende til hvilke gevinster man totalt sett ser for seg? Det ogs\u00e5 knyttet relativt store transaksjonskostnader til selve anbudsprosessen. Dette m\u00e5 ogs\u00e5 tas med i det totale regnskapet. Avslutningsvis viser NSF til at det er sv\u00e6rt viktig \u00e5 ivareta de ansatte p\u00e5 en god m\u00e5te, gi god informasjon og sikre reell medvirkning fra deres tillitsvalgte. Bergen, 8.mars 2024 Hovedtillitsvalgte i Norsk Sykepleierforbund Bergen kommune. Bente Leversen Frank Eide Jostein Stors\u00e6ter "
}