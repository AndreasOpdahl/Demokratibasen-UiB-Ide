{
  "dokument_id": "14c5fb20-9a24-53e1-be7f-ffe3e3ee5345",
  "doc_type": "case_attachment",
  "kommune": 4601,
  "tittel": "Klage p\u00e5 endring av reguleringsplan datert 18.05.2022",
  "url": "https://bergen.kommune.no/politikere-utvalg/api/fil/bk360/6774070/Klage-pa-endring-av-reguleringsplan-datert-18-05-2022",
  "tekst": "Arthur Tr\u00e6en Lyngmarken 3 Vedr. mine gnr/bnr 146.100 og 146.88 5911 Alversund Gravdalsveien 156, 5165 Laksev\u00e5g Bergen kommune Byr\u00e5d for byutvikling v/Planavdelingen for byggesaker Gravdal 18. mai 2022 Klage p\u00e5 forslag til justert Reguleringsplan 17550003 Gravdalsfeltet 146.300 i Laksev\u00e5g Undertegnede har ikke mottatt noen varsel om endringsforslag eller presiseringer gjort av kommunen under reguleringssakens gang, eller ved endring 1 og 2, slik det st\u00e5r i saken. Angjeldende justeringsforslag for vei til Gravdalslien ber\u00f8rer mine eiendommer p\u00e5 flere m\u00e5ter, direkte, indirekte og p\u00e5 grunn av andre forhold, pluss gjennom ordlyden i teksten til regulerings-forslaget om at, sitat fra Fagnotatet: \u00abForm\u00e5let med reguleringsendringen er \u00e5 justere gjeldende reguleringsplan i henhold til bygd situasjon\u00bb. Dette kan oppfattes til ogs\u00e5 \u00e5 gjelde mer enn de 6 omtalte endingspunktene, langt mer enn veien. 1. Direkte ber\u00f8rer veien min adkomst til 146.88 som er den eneste av 12 eiendommer som er igjen etter vei-omleggingen, fordi de 11 har f\u00e5tt ny adkomst via Gravdalslien. Utbygger bestrider at jeg har veirett (adkomstrett) og at de eier all infrastruktur i omr\u00e5det, og eier grunnen under veien, bortsett fra \u00aben liten snipp\u00bb nederst i bakken. Dette samsvarer ikke med gjeldende arealplan, som viser at min adkomst g\u00e5r opp bakken frem til garasjen til naboen. Derfra har jeg alltid rygget inn porten med bil og tilhenger. I 9 \u00e5r er denne adkomsten hindret av en skr\u00e5, h\u00f8y og farlig steinfylling av sprengstein som er \u00abt\u00f8mt\u00bb utfor veikanten under bygging i stedet for \u00e5 lage mur i min bakkes veikant slik arealplanen viser, slik ogs\u00e5 vist p\u00e5 kart i justerings-saken. Fra ports\u00f8ylen \u00f8verst (vest) er det lagt kjempesteiner som hindrer framkj\u00f8ring for s\u00e5 \u00e5 rygge tilbake, som er den eneste m\u00e5ten vi har brukt bakken p\u00e5 fordi det ikke var mulig \u00e5 kj\u00f8re inn nedenfra, men mulig \u00e5 kj\u00f8re ut og ned etter f\u00f8rst \u00e5 ha rygget inn. P\u00e5 befaring med kommunens oppm\u00e5lingsavdeling for overtakelse av veien til Gravdalslien i 2018 ble dette p\u00e5pekt, men ikke nevnt i referatet. jfr. Justerings-innstillingen \u00a7 1.2.1 der P4 er \u00abuteglemt\u00bb, og \u00a7 5.1.1 der privat avkj\u00f8rsel er nevnt, men ikke oppfylt av utbygger eller oppfylt av kommunen. Jeg klager p\u00e5 at kommunen ikke har sikret at min adkomst er ivaretatt i hht reguleringsplanen, i hele 9 \u00e5r. 2. For \u00e5 bruke bakken, s\u00f8kte heller ikke utbygger kommunen om adkomst til bygge- omr\u00e5det herfra, men via den nye veien som skulle bygges og den private veien forbi Plantasjen og sydover mot Banuren. Det var heller ikke s\u00f8kt tillatelse fra de 12 vei- eierne om \u00e5 bruke bakken, hverken med kompensasjon, status p\u00e5 veien f\u00f8r kj\u00f8ring startet, eller avtale med meg som enebruker etter at de 11 hadde f\u00e5tt ny adkomst. Det skaper et konfliktforhold som kunne v\u00e6rt unng\u00e5tt ved bedre saksbehandling og bygges\u00f8knad b\u00e5de fra utbygger og kommunens side. Jeg klager p\u00e5 at min adkomst ikke ble betraktet p\u00e5 samme m\u00e5te som de 11 andre. 3. Jeg ba derfor utbygger om \u00e5 f\u00e5 adkomst i svingen slik som til 146.149 (min s\u00f8ster), men angivelig ikke fordi mulighetsanalysen Gravdalsfeltet/Kvarvenfeltet i 2002 sa at en fremtidig vei til resten av Gravdal og Kvarven skulle nordover fra denne svingen, og da skulle mitt hus rives for veiform\u00e5l, men det var ikke Gravdalsfeltets ansvar. (Iflg. kommunens arealplan 2018, vedtatt 2020 er boligomr\u00e5det omgjort til LNF.) Den formelle og skriftlige begrunnelsen fra utbygger var at mitt hus l\u00e5 utenfor reguleringsomr\u00e5det, men det gjaldt jo ogs\u00e5 min s\u00f8sters hus, men kommunen godtok denne forskjellsbehandlingen i opprinnelig reguleringsplan. Mine innspill ble ignorert, spesielt at 11 hus skulle f\u00e5 ny adkomst, mens en begrunnelse for ny vei var at bakken var farlig bratt, smal og d\u00e5rlig, men alts\u00e5 god nok for meg, og n\u00e5 ogs\u00e5 blokkert for bil. Jeg klager p\u00e5 at disse forhold ikke ble hensyntatt under kommunens saksbehandling i regulerings- og byggesaken, og ikke fulgt opp i hht gjeldende plan i byggefasen og n\u00e5. 4. Bakken ble av utbygger uten videre tatt i bruk som eneste mulige adkomstvei for anleggstrafikk til og fra f\u00f8rste byggetrinn for 52 boliger, n\u00e5 kalt Kommandanten sameie. Dette ble det protestert p\u00e5 b\u00e5de til utbygger, kommunen og Statsforvalteren (Fylkesmannen), men de s\u00e5 dessverre bare p\u00e5 formalitetene i saken og ikke realiteten, som ble at bakken ble sammentrykt, oppsprukket og presset ut til sidene der veitene ble sammenklemt. Dette fremgikk ikke av reguleringsplan eller byggesak. Jeg klager p\u00e5 at det gis anledning for utbygger \u00e5 g\u00e5 frem p\u00e5 denne m\u00e5ten. Jeg klager ogs\u00e5 p\u00e5 at ikke utbygger m\u00e5tte legge frem for kommunen en avtale med grunneierne om bruk av bakken, og spesielt med meg som enebruker n\u00e5 etterp\u00e5. 5. Den dagen kj\u00f8ringen startet, kj\u00f8rte en lastebil ned bakken, med en mann p\u00e5 lasteplanet. Han hadde motorsag og skar vekk grener fra min Edelgran-hekk nesten inn til stammene, langt inn p\u00e5 min eiendom. Utbygger som leiet dem inn tok seg til rette uten \u00e5 sp\u00f8rre om lov, hvem som skulle utf\u00f8re det og hvordan. Jeg klager p\u00e5 at skadene p\u00e5 min hekken ble gjort uten tillatelse av meg, og uten hjemmel fra kommunen om adkomst der i det hele tatt i denne bakken, eller at kommune tar stilling til om dette er godkjent byggevirksomhet og tiltaks-utf\u00f8relse. 6. Utbygger startet med \u00e5 kj\u00f8re fyllmasser ned fra byggefeltet, via i Gravdalsveien og opp mot feltet for bygging av veien T1 nedenfra. I tillegg kj\u00f8rte de steinmasser til fylling i Gravdalsvannet til snuplass for bussene, et omr\u00e5de som n\u00e5 er utenfor reguleringsomr\u00e5det til Gravdalsfeltet. Rundkj\u00f8ringen skulle bli et \u00abparkomr\u00e5de\u00bb. Jeg klager p\u00e5 at \u00abparkomr\u00e5det\u00bb ikke ferdigstilles av utbygger i hht gjeldende plan. 7. Det er ii \u00a7 1.5 Anleggsperiode, ikke nevnt noe om st\u00f8vforholdene. De var ekstreme mot mitt hus i hell byggeperioden til veien var anlagt helt fra snuplassen og opp til de 52 boenhetene. F\u00f8rst da, flere \u00e5rs anleggsperiode, ble veien asfaltert midlertidig slik at st\u00f8vplagen ble bortimot stanset. Mitt hus ligger like nord for svingen der all trafikk passerte hele tiden p\u00e5 grusvei med sprengstein-st\u00f8v. Mitt kav om refusjon for bruk av stillas og nedvasking og oppmaling av huset med stillas ble avvist av utbygger. B\u00e5de Gravdalsveien 114 og 158 fikk betydelige st\u00f8vskader, vesentlig mer enn de \u00f8vrige oppover Gravdalslien, men ingen fikk slike st\u00f8vmengder p\u00e5 huset som jeg fikk, og dette regulerer Naboloven tydelig, noe utbygger avviste. Jeg klager p\u00e5 at dette ikke er nevnt i innstillingen denne gangenheller, og at ikke kommunen p\u00e5legger, og kontrollerer, at slike forhold blir ivaretatt, heller ikke via innbygger-ombudet som fikk min henvendelse om dette, registrert i sak nr 2018051. 8. Det st\u00e5r i \u00a7 2.2.2 en definisjon av Konsentrert sm\u00e5husbebyggelse. If\u00f8lge gjeldende reguleringsplan skal det gjeld \u00f8vre del av Gravdalsfeltet, mens det i nedre del skal v\u00e6re sm\u00e5hus, slik som naboene der har og trodde det skulle bli. Riktignok viste illustrasjonen i gjeldende plan slik bebyggelse som faktisk er oppf\u00f8rt n\u00e5, men utbygger sa den gang at det bare var en illustrasjon, det var teksten som gjaldt. Det ble p\u00e5pekt i mine merknader den gang, men alle kan se at det ikke er sm\u00e5hus n\u00e5. Jeg klager \u00e5 denne uklarheten mellom tekst og illustrasjon og at ikke en godkjenning som avviker fra gjeldende plan er bekjentgjort ved nabovarsel. 9. Det st\u00e5r i 2.2.1 om Boenheter at det kan oppf\u00f8res 120 boenheter. Dette har v\u00e6rt et viktig punkt b\u00e5de for utbygger og naboer \u00e5 f\u00e5 klarhet i. Statsforvalteren har stadfestet at det er 110 boenheter, men n\u00e5 kan teksten i innstillingen, nevnt i min innledning f\u00f8r mitt punkt 1, medf\u00f8re at bordet fanger og at utbygger kan p\u00e5berope seg 120 boenheter hvis den nye planen blir godkjent med 120 boenheter. Jeg klager p\u00e5 at det ikke er samsvar mellom Statsforvalters vedtak og justert plan. 10. Det st\u00e5r i \u00a71.4 Automatisk fredede kulturminner ikke noe om Gravdal m\u00f8lle og vannh\u00f8stingssystem, men det fanges opp av \u00a7 1.4.1. Allerede i 2005 fikk utbygger presentert i m\u00f8te med Laksev\u00e5g Kultur Historiske Forening (LKHF) at nord i feltet er det synlige deler av vannh\u00f8stingssystemet til m\u00f8llen, og M\u00f8llerapporten (2005) som kommunen har mange eksemplarer av, ble overlevert. I gjeldende plan st\u00e5r det at det ikke er registrert kjente kulturminner nord i feltet, og det har utbygger forholdt seg til helt siden 2005. I 2009 fikk dav\u00e6rende byr\u00e5d for byutvikling Bystyret til \u00e5 vedta en \u00abanmodning til Byantikvaren\u00bb om \u00e5 registrere kulturminner i Gravdal, som det er b\u00e5de synlige, men ogs\u00e5 godt dokumenterte kulturminner, s\u00e6rlig fra g\u00e5rden Gravdal sin m\u00f8lledrift i mellomalderen, men ogs\u00e5 fra g\u00e5rdens allsidige g\u00e5rdsdrift fra f\u00f8r \u00e5r 1000. Dette vet Byantikvaren etter m\u00f8ter med LKHF (der jeg er engasjert medlem), men ingenting er registrert, til utbyggers fordel. Til orientering henger det i Bystyresalen et maleri p\u00e5 veggen av demningen ved Gravdalsvannet, en demning bygget for \u00e5 regulere vannet til m\u00f8lledrift. Ellers referanse er historiker Kjell Fossen, tidligere amanuensis ved UiB. P\u00e5 mine eiendommer 146.88 og 146.100 ligger det 2 overflateveiter, en p\u00e5 hver side av bakken opp til mitt hus. Vannet har n\u00e5 f\u00e5tt 2 nye l\u00f8p, det nordre kommer ut i det ene dype hjulsporet i bakken, mens det andre kommer it p\u00e5 mine 2 parkeringsplasser p\u00e5 146.100 ved Gravdalsveien, der l\u00f8se grunnmasser har overstr\u00f8mmet den asfalterte parkeringsplassen og videre ned i Gravdalsveien. I nord p\u00e5 min eiendom er det en steinsatt veit som leder vann fra Kvarven ned til en tversg\u00e5ende kanal som fanger opp vann herfra og de 2 nevnte veitene i bakken, og videre under bakken, ned til og over Gravdalsveien og inn i vannrennen fra Gravdals- vannet (demningen) og til m\u00f8llen som l\u00e5 i Gravdal. Denne vannrennen la kommunen kloakkr\u00f8r i og fylte over plan i hagen til Kommandantboligen p\u00e5 60-tallet. I bakken har tungtrafikken trykt sammen steinhellene slik at huller oppstod og ble gjenfylt med nedsunket asfalt. Det er fare for at kanalen her kan falle sammen. Jfr. vedlagte skaderapport fra ingeni\u00f8r/takstmann Geir O. Stenshjem (2022). Jeg klager p\u00e5 at ny reguleringsplan ikke har noe med om kulturminner nord i Gravdalsfeltet, der 2 veiter er beskadiget og kanalen er sammentrykt og skadet i bakken, og at dette ikke er fulgt opp fra kommunen under utbyggers veibygging, og at begge hevder at dette kulturminnet ligger utenfor reguleringsomr\u00e5det. 11. Det st\u00e5r i \u00a71.2 Rekkef\u00f8lgebestemmelser ikke noe om hva utbygger skal godtgj\u00f8re \u00f8konomisk til meg som enebruker og veieier til 146.88 for bruk av bakken til anleggs- virksomhet. I det minste burde kommune kreve en forh\u00e5ndsavtale mellom utbygger og veieier om slik kompensasjon som utbygger har hatt stor \u00f8konomisk fordel av. Det samme gjelder kompensasjon for avkj\u00f8ring til regulert parkering ved Gravdals- veien nord-\u00f8st i reguleringsfeltet. Dette er et nytt form\u00e5l som b\u00e5ndlegger min eiendom 146.100 til evig tid for annen manns bruk og med kommunens godkjenning. Det er i beste fall r\u00f8veri og i hvert fall fratagelse av fri eiendomsrett. Selv om min tomt der er liten (111 m2) er den viktig for meg fordi jeg ikke har parkeringsplasser andre steder p\u00e5 egen eiendom, og utbyggers bruk vil for alltid frata meg 5 parkeringsplasser jeg har der i dag for meg selv og beboerne av de 3 leilighetene i huset. Hver boenhet kan ha b\u00e5de en og to biler hver. Jeg klager p\u00e5 at \u00abfrar\u00f8velse\u00bb eller bruk av annen manns eiendom ikke er med i regulering eller byggesakene, slik at konflikter om dette kan unng\u00e5s. 12. Til slutt klager jeg p\u00e5 at det kan bli n\u00f8dvendig for privatpersoner \u00e5 klage mot kommunens saksbehandling og utbyggers vilk\u00e5r og utf\u00f8relse uten oppf\u00f8lging. Det er en situasjon med David mot Goliat de f\u00e6rreste har ressurser til, men utbyggere har. "
}