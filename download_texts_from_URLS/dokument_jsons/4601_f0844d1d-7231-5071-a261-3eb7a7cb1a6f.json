{
  "dokument_id": "f0844d1d-7231-5071-a261-3eb7a7cb1a6f",
  "doc_type": "case_attachment",
  "kommune": 4601,
  "tittel": "DELTA_Vedlegg 4. Vedr\u00f8rende andre s\u00e6rskilte m\u00e5lgrupper-satsinger_",
  "url": "https://bergen.kommune.no/politikere-utvalg/api/fil/bk360/11651002/DELTA-Vedlegg-4-Vedrorende-andre-saerskilte-malgrupper-satsinger-",
  "tekst": "Vedlegg 4. Vedr\u00f8rende andre s\u00e6rskilte m\u00e5lgrupper/satsinger. I forbindelse med eventuell omstilling, kutt og mulig nedleggelse av Kulturetaten har DELTA hatt omfattende dialog med medlemmer og mottatt en rekke henvendelser og bekymringer p\u00e5 vegne av kulturetatens driftstilbud til ulike m\u00e5lgrupper. Kulturetaten organiserer og administrerer flere ulike kulturtilbud, program og m\u00f8teplasser med fokus p\u00e5 tilbud av profesjonell kvalitet og med profesjonelle ut\u00f8vere. Dette inkluderer blant annet scenekunstprogram til byens barnefamilier, tilbud til personer med utviklingshemming og tilbud til personer med psykiske helseplager innen Kunst, kultur og psykisk helse. Barnel\u00f8rdag i bydelene har vist frem mange ulike teaterforestillinger, danseforestillinger og konserter for tusenvis av barn i hele byen, p\u00e5 10 ulike scener i alle bydeler i mange \u00e5r. Fra sm\u00e5 lokaler til st\u00f8rre scener. Fra trommesirkel med tjue engasjerte barn i utfoldelse p\u00e5 trommer, til fullsatt sal i Fana kulturhus med 500 barn og voksne som i begeistring over Absence Crew. Barnel\u00f8rdag har gitt oppdrag til b\u00e5de kjente og nye artister og skuespillere som underholder, begeistrer og formidler historier til v\u00e5re minste borgere. Tilbudet er gratis og best\u00e5r av profesjonelle ut\u00f8vere. Barnel\u00f8rdag er et kulturelt l\u00f8ft og sosialt tiltak. Tilbudet er sosialt utjevnede og gj\u00f8r det mulig med tidlig introduksjon av kunst og kultur til barn, uavhengig av familiens \u00f8konomi. Barnel\u00f8rdag er gratis for alle - ingen blir \"annerledes\" med gratis innpass - alle stiller likt. V\u00e5r bekymring er at om Barnel\u00f8rdag forsvinner s\u00e5 forsvinner ogs\u00e5 et av de f\u00e5 tilbudene for barnefamilier innen kunst og kultur som er sosialt utjevnede. Det at barn tidlig introduseres for kunst og kultur, uavhengig av familiens \u00f8konomi, er en investering i Bergen som kulturby. Barnel\u00f8rdag er et viktig bidrag i en (liten) storby. I Melding om lokal kulturproduksjon (2021) fant man at i alle bydeler er det f\u00e6rrest tilbud til barnefamilier i f\u00f8rskolealder. Det at barnefamilier f\u00e5r et profesjonelt kulturtilbud i sitt n\u00e6rmilj\u00f8 gj\u00f8re ogs\u00e5 sitt til at Bergen blir en god by \u00e5 bo i. Byens barn = Bergens fremtid. Kommunen gir med Barnel\u00f8rdag viktige oppdrag til byens frilansere innen musikk og teater. Det stimuleres og oppfordres til at kunstnere kan bo og arbeide i denne byen. Med kutt i stipender og stor belastning p\u00e5 kunstnere i en presset \u00f8konomisk tid, er det desto viktigere \u00e5 kunne tilby arbeidsoppdrag til profesjonelle ut\u00f8vere. Det skaper gode ringvirkninger for \u00e5 produsere mer kunst i byen v\u00e5r, og det skaper nye samarbeidsrelasjoner mellom kunstnere/ut\u00f8vere. Barnel\u00f8rdag arbeider for at den gode kunsten skal ut til bydelene, og er et supplement til bibliotekets familietilbud. Barnel\u00f8rdag viser et bredt spekter av forestillinger og konserter, og er ikke n\u00f8dt til \u00e5 ha et litter\u00e6rt fokus. Barnel\u00f8rdag kan vise st\u00f8rre oppsetninger i kulturhus med forestillinger som fyller store saler. Det er godt bes\u00f8kt i alle bydeler, og m\u00e5let er at man skulle \u00f8ke kulturtilbudet til m\u00e5lgruppen. Om kulturetaten legges ned er vi sterkt bekymret for at Barnel\u00f8rdag prioriteres bort. Personer med utviklingshemming Det sies lite om personer med utviklingshemming i forbindelse med forslag til omstilling, kutt og mulig nedleggelse av Kulturetaten. Informasjon om s\u00e5rbare grupper er tilknyttet barn og unge, mens Kulturetaten har ansvar for kulturtilbud til personer med utviklingshemming i alle aldersgrupper. Personer med utviklingshemming er ikke prioritert i henhold til m\u00e5lsetninger i kommunen de siste \u00e5rene. Det er skrevet en fin Kulturplan for personer med utviklingshemming, men uten \u00f8konomi til gjennomf\u00f8ring. Allerede f\u00f8r den varslede omorganiseringen var enkelte tilbud i fare for \u00e5 bli lagt ned, andre har lang venteliste. Dette oppleves som spesielt bekymringsfullt for en s\u00e6rlig utsatt gruppe. Scenedr\u00f8m er tildelt et spesifikt (st\u00f8rre) budsjett, men dette er det eneste kulturtilbudet til denne m\u00e5lgruppen som nevnes. Hvorfor f\u00e5r en spesifikk gruppe, som tjener et begrenset antall personer, et st\u00f8rre budsjett? Det er flott at Scenedr\u00f8m tilgodesees, men vil gruppen utvides? I skrivende stund er det venteliste. Vil tildelingen g\u00e5 ut over andre kulturtilbud for m\u00e5lgruppen? Scenedr\u00f8m inkluderer 18 deltakere i m\u00e5lgruppen pluss 9 elever fra fordypning innen musikk og teater. V\u00e5r bekymring er knyttet til at en eventuell \u00f8kning til Scenedr\u00f8m vil f\u00f8re til reduksjon for dagens resterende 16 tilbud for m\u00e5lgruppen. Dagens tilbud er fordelt p\u00e5 fire kulturkontor og ulike utrykk slik som: klubb og/eller verksted i alle bydeler, ulike band, kulturverksted, musikk, kor, kulturfestival og H\u00f8stfestival m.m. Det eneste tilbudet vi kjenner til i regi av biblioteket til m\u00e5lgruppen personer med utviklingshemming er fortellerstundene. Dette er et fint tilbud, men foreg\u00e5r p\u00e5 dagtid, s\u00e5 det er i hovedsak benyttet av dagsentrene. Dessuten er deltakerne tilskuere her, og blir i mindre grad aktivisert til \u00e5 v\u00e6re ut\u00f8vere selv. \u00c5 organisere kulturtilbud for denne m\u00e5lgruppen krever ressurser og erfaring. Kommunen er den st\u00f8rste tilbyderen i byen p\u00e5 dette omr\u00e5det. N\u00e5r en aktivitet eller kurs legges ned merkes det umiddelbart og det finnes ingen alternativer. Personer med utviklingshemming er ogs\u00e5 en s\u00e5rbar gruppe hvor en m\u00e5 v\u00e6re spesielt oppmerksom jfr. GDPR. Det n\u00e5v\u00e6rende tilbudet for m\u00e5lgruppen oppleves ikke som godt nok. Det er lange ventelister. Om det blir det f\u00e6rre kulturtilbud, blir det enda vanskeligere for personer med utviklingshemming \u00e5 delta i kulturaktivitet. Det er i strid med Kulturloven om at \u00aballe kan f\u00e5 h\u00f8ve til \u00e5 delta i kulturaktivitetar og oppleva eit mangfald av kulturuttrykk\u00bb og prinsipper i CRPD som Norge har forpliktet seg til og som sier at alle skal kunne delta i samfunnet. Kunst, kultur og psykisk helse (KKPH) Bergen kommune vedtok i 2010, som eneste kommune i landet, en egen Plan for kunst -og kulturtilbud til mennesker med psykiske helseplager. I Plan for deltagelse og mangfold i kunst- og kulturfeltet 2021-2030 presiseres det at dette arbeidet fortsetter. Mennesker med psykiske helseplager skal tilbys opplevelser, mulighet for egenaktivitet og synliggj\u00f8ring av egne arbeider inne ulike kunstneriske og kulturelle uttrykk. En sentral m\u00e5lsetting for Kunst, kultur og psykisk helse er \u00e5 involvere skapende og ut\u00f8vende kunstnere med ulik faglig bakgrunn i arbeid for, og sammen med, mennesker med psykiske helseplager. Totalt antall oppdrag til profesjonelle ut\u00f8vere i 2023 var 68 oppdrag fordelt p\u00e5 43 ut\u00f8vere. Oppdrag fordeler seg p\u00e5 tidsskriftet Kraftverk, Den kulturelle lykkepillen og kursrekken Tankerom. Tilbudet retter seg b\u00e5de mot personer som benytter kommunale Aktivitetssentre innen psykisk helse, hjemmeboende og personer innlagt p\u00e5 institusjon. Kunst, kultur og psykisk helse ble, blant annet, presentert p\u00e5 den 7. International Mental Health Conference kongressen I Abu Dhabi i desember 2021 i anledning XIV World Congress of World Association for Psychosocial Rehabilitation (WAPR) og ble, sammen med Amalie Skrams hus, fremhevet som sv\u00e6rt interessant jfr. metode og tiln\u00e6rming til psykisk syke. Kunst, kultur og psykisk helse avholdt ogs\u00e5 en orientering i Utvalg for finans, kultur og n\u00e6ring 24.04.2024 hvor betydningen av deltakelse i enkeltdeltakeres liv ble presentert. Egenaktivitet, deltakelse og opplevelse er i fokus, ikke psykisk sykdom. Pasient-identiteten kommer i bakgrunnen, og det i seg selv er med p\u00e5 \u00e5 gi hver enkelt st\u00f8rre verdighet. Deltakerne blir tatt p\u00e5 alvor ut ifra sine interesser, \u2013 som ethvert annet menneske som \u00f8nsker \u00e5 delta p\u00e5 kurs eller i en aktivitet. Fokus er kunsten og kunstnerens blikk, - i en id\u00e9 om at det \u00e5 arbeide med kunstneriske uttrykksformer kan gi nye tankerom, erkjennelser og nysgjerrighet p\u00e5 livet. Kunst, kultur og psykisk helse har mottatt en rekke henvendelser fra deltakere hvor det er uttrykt stor bekymring for at tilbudene skal forsvinne. Flere har uttrykt at tilbudet innen KKPH er et av de f\u00e5, for noen det eneste, hvor de kan m\u00f8te andre i samme situasjon, i mindre grupper, men med fokus p\u00e5 interesser. Det i seg selv holder folk oppe, gir livskvalitet og kan hindre tilbakefall og innleggelse, ensomhet og isolasjon. FN-konvensjonen om rettar til menneske med nedsett funksjonsevne (CRPD) gjelder ogs\u00e5 denne gruppen. "
}