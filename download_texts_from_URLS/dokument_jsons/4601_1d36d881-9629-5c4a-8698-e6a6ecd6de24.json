{
  "dokument_id": "1d36d881-9629-5c4a-8698-e6a6ecd6de24",
  "doc_type": "case_attachment",
  "kommune": 4601,
  "tittel": "Anmodning om politisk behandling Sandviken mobiltetspunkt 08.02.24",
  "url": "https://bergen.kommune.no/politikere-utvalg/api/fil/bk360/10031289/Anmodning-om-politisk-behandling-Sandviken-mobiltetspunkt-08-02-24",
  "tekst": "Bystyret i Bergen kommune Deres referanse: PLAN-2023/17345-15 v/Utvalg for milj\u00f8 og byutvikling V\u00e5r referanse: P18052 Dato: 08.02.2024 ANMODNING OM POLITISK BEHANLING AV PLANINITIATIV FOR SANDVIKEN MOBILITETSPUNKT Det anmodes herved om politisk behandling av planinitiativ for Sandviken mobilitetspunkt. Saken kreves forelagt bystyret ved Utvalg for milj\u00f8 og byutvikling. Tiltakshaver mottok e-post den 10.01.2024, samt brev datert 29.01.2024, om at Plan- og bygningsetaten (PBE), den 09.01.24, besluttet at planinitiativet for Bergenhus, gnr. 167, bnr. 399 mfl., Sandviken mobilitetspunkt, stoppes. Begrunnelse er at tiltaket, i kraft av \u00e5 legge til rette for kommersiell parkering, vurderes \u00e5 v\u00e6re i strid med overordnet plan, KPA 2018 \u00a71, samt at samfunnsmessig betydning vurderes som utilstrekkelig. I brev av 29.01.24 utdypes avslag videre med hensyn til natur og milj\u00f8 (terrenginngrep/masseuttak vs. klimahensyn), kulturmilj\u00f8 (sprengningsarbeid og innkj\u00f8ring/utganger vs. lokale, regionale og nasjonale kulturmilj\u00f8) og hensyn til bybanen (at garasje m\u00e5 bygges f\u00f8rst skaper reguleringsrisiko for forslagstiller). PBE vurderer at oppstart av planarbeid forutsetter at: 1. Bergen kommune m\u00e5 v\u00e6re part i anlegget, eller at 2. det foreligger avtaler som sikrer b\u00e5de beboerinteresser i et privat anlegg, og sanering av eksisterende overflateparkeringsplasser. Forslagsstiller er h\u00f8yst uenig i overnevnte beslutning. Plan og bygningsetatens forutsetninger lar seg vanskelig oppfylle, all den tid 1) kommunen selv innen kontraktsinng\u00e5else (21.02.12) gjorde et valg om \u00e5 ikke v\u00e6re part i anlegget, (se sakshistorikk), og et slikt krav inneb\u00e6rer forskjellsbehandling basert p\u00e5 hvorvidt tiltakshaver er privat eller kommunal, noe som ikke hjemlet i plan og bygningsloven. Dernest 2), at inng\u00e5else av privatrettslige eller andre former for avtaler fordrer en avtalepart. Beboere i det aktuelle omr\u00e5det vil kunne flytte, slik at det er ikke hensiktsmessig \u00e5 inng\u00e5 avtaler med beboere. Behovet for \u00e5 sikre at parkeringsanlegg kommer beboere til gode, og dermed tilrettelegger for at Bergen kommune ved Bymilj\u00f8etaten kan sanere gateparkering kan f.eks. sikres gjennom en reguleringsbestemmelse som prioriterer beboere innen eksempelvis boligsone- parkeringssone 8, postadresse Sandviken eller et n\u00e6rmere definert bestemmelsesomr\u00e5de. Det er dessverre utenfor reguleringsplanens rekkevidde \u00e5 sikre sanering av eksiterende overflateparkering. Dette kan imidlertid Bergen kommune velge \u00e5 utrede og planlegge gode l\u00f8sninger for, parallelt med reguleringsprosessen. Nedenst\u00e5ende synliggj\u00f8r hvorfor planinitiativet b\u00f8r anbefales, og oppstartsm\u00f8te s\u00e5 vel som formell oppstart av plan tilr\u00e5des. Notatet tar for seg 1) politisk avklaring, 2) tiltakets karakter, 3) forhold til \u00f8vrige planer, 4) sakshistorikk, og 5) bakgrunn for kommunens mulighet til \u00e5 stoppe planinitiativ. OPUS Bergen AS +47 55 21 41 50 Nordre N\u00f8stekaien 1 post@opus.no Org.nr.: 921 610 602 mva N-5011 Bergen www.opus.no Bankgiro: nr.: 5205.06.69157 1. Politisk avklaring Tiltaket har politisk st\u00f8tte. Det er tverrpolitisk vilje over tid til \u00e5 realisere et garasjeanlegg i fjell under Rothaugen skole. Bystyrets vedtak av 26. januar 2009, det prinsipielle sp\u00f8rsm\u00e5l \u2013 om \u00e5 anlegge parkering i Rothaugfjellet - fikk 58 stemmer (H+A+FrP+KrF+V+Pp). Deretter ga Bergen kommune \u2013 gjennom kontrakt \u2013 oppdraget til Rothauggarasjen AS. I 2023 kom to viktige politiske signaler: B\u00e5de forhenv\u00e6rende og n\u00e5v\u00e6rende byr\u00e5d og byr\u00e5dspartier har gitt sin tilslutning. Det vises til m\u00f8te med settebyr\u00e5d Grung (09.01.23), som klart tilkjennega \u00f8nske om at prosjektet gjennomf\u00f8res, jf. \u00abSelv om planinitiativ for Rothauggarasjen har blitt stanset to ganger tidligere, har kommunen aldri uttalt at prosjektet er utelukket. Bystyret har v\u00e6rt positiv til et slikt privat parkeringsanlegg siden 2010 [v\u00e5r utheving], men det m\u00e5 ikke komme i konflikt med bybanen mot \u00c5sane\u00bb. Notat fra n\u00e5v\u00e6rende byr\u00e5d Kahrs av 15. november 2023 stadfester at planen Sandviken mobilitetspunkt har politisk tilslutning. Klosterhagen erkl\u00e6ringen (30.10.2024, s29), sl\u00e5r fast \u00f8nske om en rausere parkeringspolitikk som sikrer god parkeringsdekning. 2. Tiltakets karakter Tiltaket er avvist blant annet fordi det vurderes \u00e5 ikke ha tilstrekkelig samfunnsmessig betydning: \u00abEt kommersielt parkeringsanlegg i fjell vurderes til \u00e5 ikke ha stor nok samfunnsmessig betydning til \u00e5 kunne forsvares. Beboerparkering vil ha en st\u00f8rre samfunnsmessig nytte, men dette kan ikke sikres gjennom detaljreguleringen i seg selv\u00bb. Tiltaket er mye mer enn kommersiell parkering. Ved planinitiativ 2023 er opplistet flere andre funksjoner som skal inn i anlegget, enn konvensjonell parkering. Dette inkluderer mobiltetspunkt med dele- og ladel\u00f8sninger for bil og sykkel, herunder lastesyker og varebiler; lagerl\u00f8sning for trangbodde familier i Sandviken; og mulig omlastingsterminal for BIRs bossnett i bydelen. Det er lagt vekt p\u00e5 at areal skal v\u00e6re fleksible og kunne benyttes til andre form\u00e5l enn parkering i fremtiden. Det er store samfunnsmessige gevinster ved \u00e5 legge slike funksjoner under bakken i en trang bydel, med mange kulturminnehensyn, som Sandviken. \u00c5 etablere denne type funksjoner under bakken vil ha stor samfunnsmessig betydning i kraft av \u00e5 frigj\u00f8re overflateareal, samtidig som bydelen blir mer attraktiv for, f.eks. barnefamilier. Det er utenfor rammene til en reguleringsplan \u00e5 sikre hvorvidt parkeringsanlegg nyttes som beboer- parkering eller kommersiell parkering, som dr\u00f8ftet i veiledningsm\u00f8tet (26.09.23). Jf. m\u00f8tereferat (26.09.23) har ikke Bergen kommune ved Bymilj\u00f8etaten p\u00e5g\u00e5ende prosjekter som kan f\u00f8re til sanering av gateparkering i omr\u00e5det, men vurderer at gjennomf\u00f8ring av tilrettelegging for sykkel, gange, trafikksikkerhet eller utvidelse av renovasjonsanlegg, \u00abvil kunne kreve en sanering av gateparkering for \u00e5 kunne gjennomf\u00f8res\u00bb. Det er i praksis umulig for Bergen kommune ved Bymilj\u00f8etaten sanere gateparkering uten \u00e5 tilby et alternativ for beboere som i dag benytter gaten til parkering. Reduksjon av gateparkering vil v\u00e6re sv\u00e6rt positivt for bydelen, mtp. fremkommelighet for utrykningskj\u00f8ret\u00f8y, som brannbil i brannsmitteomr\u00e5det; bedre l\u00f8sninger for myke trafikanter; muliggj\u00f8r gr\u00f8nnere byrom, lekeareal; mm. Tiltaket vil ogs\u00e5 kunne svare ut behov for ladepunkt, jf. kommunens informasjon om foresp\u00f8rsler i omr\u00e5det. \u00abI ladestrategien g\u00e5r det frem at lading av delebiler skal skje f\u00f8r lading av privatbiler, lading i parkeringsanlegg skal skje f\u00f8r lading p\u00e5 gateplan og at det skal v\u00e6re private ordninger fremfor offentlige l\u00f8sninger der det er mulig\u00bb (veiledningsm\u00f8tet (26.09.23). Foresl\u00e5tt tiltak skal kunne tilrettelegge ladepunkt for b\u00e5de dele- og private biler, s\u00e5 vel som sykler. Hensyn til natur og milj\u00f8 vil utredes i planprosess. Det stemmer at tiltaket krever terrenginngrep og behov for uttransport av masser, som igjen er negativt av hensyn til klima. Samtidig m\u00e5 det p\u00e5pekes 2 at tiltaket skaper muligheter til gr\u00f8nnere byrom og redusert trafikk og parkering p\u00e5 overflaten, som vil v\u00e6re positivt, ogs\u00e5 mtp. klima. Hensyn til kulturmilj\u00f8 vil utredes i planprosess og vil kunne ivaretas gjennom avb\u00f8tende tiltak. Tiltakshaver er kjent med lokalisering av lokale, regionale og nasjonale kulturmilj\u00f8 i planomr\u00e5det/ tilgrensende omr\u00e5der. Planomr\u00e5det er gjort st\u00f8rre enn ved tidligere anledninger, nettopp for \u00e5 ha st\u00f8rre fleksibilitet mtp. \u00e5 finne de beste l\u00f8sningene, ogs\u00e5 for kulturmilj\u00f8et. Planomr\u00e5det vil snevres inn i l\u00f8pet av prosessen. Forel\u00f8pige vurderinger tilsier at byggefase er mer utfordrende enn driftsfase, men ikke ul\u00f8selig. Med hensyn til bybanen er forslagstiller enig i at mobilitetspunkt b\u00f8r bygges f\u00f8r bybanetunnel, og understreker videre at tiltaket ikke p\u00e5 noen m\u00e5te avhenger av sambruk med bybanen. Plangrense overlapper med bybaneplanen for \u00e5 gi fleksibilitet, samtidig som orientering/plassering av parkeringsanlegg ikke skal g\u00e5 utover bybanens behov. 3. Forhold til \u00f8vrige planer Planomr\u00e5det er omfattet av KPA 2018 og KDP Sandviken \u2013 Fjellsiden nord (2001), og overlapper delvis med tre detaljreguleringer, hhv. bybanen fra sentrum til \u00c5sane, delstrekning 2 Sandbrogaten \u2013 Eidsv\u00e5gtunnelen (2023); bybanen sentrum \u2013 \u00c5sane, hovedsykkelrute Festningskaien \u2013 Sandviksveien (2023); og for St\u00f8len/ Ladeg\u00e5rden/ Rothaugen (1983). Planinitiativets forhold til de ulike planene gjennomg\u00e5s under. Det vurderes at det ikke er konflikt med detaljreguleringene, samtidig som det er behov for tett dialog med Bybanen utbygging underveis, for \u00e5 finne best mulig l\u00f8sninger. Planinitiativet samsvarer med KDP, der det g\u00e5r frem av bestemmelsene at: \u00abM\u00e5let med planen er \u00e5 styrke bomilj\u00f8 og n\u00e6ringsvirksomhet ved \u00e5 legge til rette for parkeringsanlegg som frigj\u00f8r gategrunn til opphold og sikrere ferdsel\u00bb og \u00abDet skal utredes muligheter for parkeringsanlegg i fjellskj\u00e6ringen under Rothaugen, ved Meyermarken og Prahls vei\u00bb. I KPA 2018 er planomr\u00e5det er avsatt til gr\u00f8nnstruktur og byfortettingssone og er omfattet av flere hensynssoner innenfor blant annet st\u00f8y og kulturmilj\u00f8. Planinitiativet er avvist p\u00e5 bakgrunn av at form\u00e5l kommersiell parkering vurderes \u00e5 v\u00e6re i strid med KPA 2018, \u00a7 1, som lyder: Kommuneplanens arealdel skal bidra til \u00e5 oppn\u00e5 m\u00e5lene som er stilt i kommuneplanens samfunnsdel. Det pekes spesielt p\u00e5 at vi m\u00e5: \u2022 s\u00f8rge for en gr\u00f8nn, b\u00e6rekraftig og kliman\u00f8ytral byutvikling \u2022 fremme inkludering, likeverd og utjevne levek\u00e5rsforskjeller \u2022 fremme folkehelse og forebygge sykdom \u2022 sikre gode oppvekstmilj\u00f8 for barn og unge \u2022 ivareta byens natur- og kulturlandskap, sammenhengende bl\u00e5gr\u00f8nn struktur, naturmangfold og omr\u00e5der med ulike byplangrep, arkitektur og kulturminner \u2022 oppgradere sosial, teknisk og bl\u00e5gr\u00f8nn infrastruktur for \u00e5 muliggj\u00f8re en tettbygd by \u2022 fremme effektiv ressursutnyttelse, gjenbruk og deling \u2022 bidra til effektive og forsvarlige plan- og byggesaksprosesser \u2022 for \u00e5 minimere folks transportbehov i hverdagen Avslaget viser til motstrid med m\u00e5l om \u00e5 sikre \u00abgr\u00f8nn, b\u00e6rekraftig og kliman\u00f8ytral byutvikling, kommunale f\u00f8ringer som g\u00e5byen Bergen, regionale og nasjonale f\u00f8ringer som statlige planretnings- linjer for samordnet bolig-, areal- og transportplanlegging\u00bb. 3 Forslagstiller mener at ringvirkninger av sanering av gateparkering, som muliggj\u00f8res ved \u00e5 legge parkering i fjell, kan st\u00f8tte opp under s\u00e5 vel gr\u00f8nn og b\u00e6rekraftig byutvikling, som \u00e5 fremme folkehelse og sikre gode oppvekstmilj\u00f8, fremme effektiv ressursutnyttelse og deling, og minimere folks transportbehov i hverdagen. Parkering i anlegg fremfor gate vil \u00f8ke avstanden fra utgangsd\u00f8r til tilgjengelig bil og fremme gange. Bedre tilrettelegging for myke trafikanter etter sanering av gateparkering kan fremme gange, bedre folkehelse og oppvekstsvilk\u00e5r. Unders\u00f8kelser fra Transport- \u00f8konomisk institutt (T\u00d8I) og reisevaneunders\u00f8kelser (RVU) sier noe om folks opplevelse av akseptabel avstand til kj\u00f8ret\u00f8y1. Det er langt flere husstander innen gangavstand til tenkt garasjeanlegg enn det er foresl\u00e5tte p-plasser. Planintitiv peker p\u00e5 at dele-l\u00f8sninger kan sikres i detaljregulering og skal inng\u00e5 i planen. T\u00d8I rapport (nr. 1895/2022)2 viser at en delebil kan erstatte opptil 15 privateide biler, at delebil-l\u00f8sninger bidrar til \u00e5 utsette ev. bilkj\u00f8p, fjerne behovet for bil nr. 2, og at de som bruker delebil ogs\u00e5 oftere velger bort bil i det daglige. Statlige planretningslinjer for samordnet bolig, areal- og transportplanlegging ligger til grunn for nullvekstm\u00e5let, og har som m\u00e5l at: \u00abPlanlegging av arealbruk og transportsystem skal fremme samfunns\u00f8konomisk effektiv ressursutnyttelse, god trafikksikkerhet og effektiv trafikkavvikling. Planleggingen skal bidra til \u00e5 utvikle b\u00e6rekraftige byer og tettsteder, legge til rette for verdiskaping og n\u00e6ringsutvikling, og fremme helse, milj\u00f8 og livskvalitet\u00bb. Tiltaket st\u00f8tter opp under disse m\u00e5lene, gjennom \u00e5 bruke bergrom fremfor overflaten til funksjoner som parkering og bossterminal, samt \u00e5 muliggj\u00f8re store forbedringer innen trafikksikkerhet og fremkommelighet for myke trafikanter i eksiterende gatel\u00f8p. Slik sett bidrar planforslaget til utvikling av en kompakt by der persontransport i \u00f8kende grad kan tas med kollektiv-transport, sykkel og gange. 4. Sakshistorikk og kommunens troverdighet mht. inng\u00e5tt kontrakt Saken g\u00e5r tilbake til Bystyrevedtak i 26.01.2009, om \u00e5 (...) \u00abprioritere realiseringen av et garasjeanlegg i Rothaugen (...), forutsatt at eksterne interessenter er villige til \u00e5 investere i den delen av anlegget som ikke blir avsatt til beboerparkering.\u00bb Vedtaket omtaler finansiering og anbudsprosess. I 2012 kj\u00f8pte Rothauggarasjen AS gbnr. 167/1732 av Bergen kommune, og forpliktet seg til \u00e5 oppf\u00f8re og drifte parkeringsanlegg i grunnen bak gnr/bnr. 167/1732, med inngangsparti p\u00e5 overdratt tomt. Bergen kommune var i utgangspunktet innstilt p\u00e5 \u00e5 eie inntil 35% av anlegget mtp. \u00e5 tilrettelegge for beboerparkering, jf. konkurransegrunnlag med utlysning i DOFFIN (27.10.09) \u00abvedr\u00f8rende levering av parkeringsplasser/deler av parkeringsanlegg som m\u00e5 oppf\u00f8res av tilbyder\u00bb. Ved inng\u00e5else av kj\u00f8pekontrakt for gbnr 167/1732 (21.02.12), forplikter utbygger seg til \u00e5 bygge parkeringsanlegg, men p\u00e5 dette tidspunkt er ikke kommunen eller Bergen Parkering lengre inne med krav p\u00e5 eierandel i anlegget. Bergen kommune satte i kontrakten 10-\u00e5rs frist for realisering av p-anlegget, som senere er forlenget til 01.10.2026. Det er med andre ord kommunen selv som har p\u00e5lagt Rothauggarasjen \u00e5 etablere parkering i fjellet med adkomst gjennom gbnr. 167/1732, og tomt er ervervet p\u00e5 denne bakgrunn. Kommunen har selv vurdert \u00e5 v\u00e6re part i anlegget, uten \u00e5 finne dette form\u00e5lstjenlig. Planinitiativ fremmet i 2019 og 2021 ble avvist, i hovedsak p\u00e5 grunn av usikkerhet knyttet til bybanens arealbehov. Etter anmodning om politisk behandling har Bystyret stadfestet BPE\u2019s beslutning ved begge anledninger. I 2023 ble det igjen bevegelse i saken, da politisk ledelse uttrykte \u00f8nske om gjennomf\u00f8ring av prosjektet, samt at detaljregulering av bybanens trase mot \u00c5sane vedtas. Tidligere begrunnelse for \u00e5 1 Hansen & Kolbenstvedt 2017. \u00abParkering atskilt fra boligen\u00bb (www.tiltak.no) 2 Nenset & Ellis 2022. \u00abBildeling i Bergen \u2013 erfaringer og effekter\u00bb (www.toi.no/publikasjoner) 4 avvente utvikling av planforslag falt dermed bort. Tiltakshaver og plankonsulent Opus g\u00e5r i veiledning- sm\u00f8te (29.09.2023) med revidert materiale. Rothauggarasjen AS forholder seg lojal til de forplikter Bergen kommune har p\u00e5lagt dem i inng\u00e5tt kontakt. Da m\u00e5 Bergen kommune gj\u00f8re de tiltak som muliggj\u00f8r gjennomf\u00f8ring av forpliktelsene. Ellers vil kommunen f\u00e5 ord p\u00e5 seg som \u00abillojal kontraktspartner\u00bb. 5. Kommunens adgang til \u00e5 stoppe planinitiativ Kommunen har, gjennom plan- og bygningsloven, adgang til \u00e5 stoppe planinitiativ, som PBE gj\u00f8r. Pbl, \u00a7 12-8, 2. ledd lyder: \u00abFinner kommunen at et privat planinitiativ ikke b\u00f8r f\u00f8re frem, kan kommunen beslutte at initiativet skal stoppes. Slik beslutning m\u00e5 tas s\u00e5 tidlig som mulig i oppstartsfasen, og hvis ikke annet er avtalt, senest like etter at oppstartsm\u00f8te er avholdt. Beslutningen kan ikke p\u00e5klages, men forslagsstilleren kan kreve \u00e5 f\u00e5 den forelagt for kommunestyret til endelig avgj\u00f8relse. (...).\u00bb Hensikten med \u00a7 12-8, 2. ledd, er \u00e5 gi forutsigbarhet for forslagsstiller, fordi en forutsetter at planer som vedtas igangsatt som hovedregel ogs\u00e5 skal legges ut p\u00e5 h\u00f8ring. Vilk\u00e5ret for \u00e5 stanse en plan er at kommunen finner at planinitiativet ikke b\u00f8r f\u00f8re frem, basert p\u00e5 et forsvarlig planfaglig og planpolitisk skj\u00f8nn, med utgangspunkt i statlige, regionale og kommunale rammer og m\u00e5l. Departementets utgangspunkt er at det bare er urealistiske planforslag kommunen kan stanses, og at det i dette skal ligge en sterk formodning om at planinitiativet, selv med noen vesentlige justeringer, ikke vil lede frem til en endelig vedtatt detaljregulering. Dette fremg\u00e5r av Proposisjon 149 L (2015\u20132016). 6. Konklusjon Tidligere hinder vedr\u00f8rende usikkerheten ved bybanetrase\u00e9n er ikke lengre til stede. Tiltaket som beskrives i planinitiativet handler om mye mer enn kun kommersiell parkering. P\u00e5 bakgrunn av kombinasjonen av form\u00e5l og fleksibel bruk, politisk velvilje, sakshistorikk, kontraktslojalitet og ikke minst alle godene redusert overflateparkering vil kunne tilf\u00f8re bydelen, bes det om \u00e5 revurdere b\u00e5de samfunnsmessig nytte og forholdet til KPAs form\u00e5lsparagraf. Planinitiativet er langt unna \u00e5 v\u00e6re urealistisk og av en slik karakter at det ikke vil kunne lede til en endelig vedtatt plan. Tvert imot, gjennom en god planprosess og godt samarbeid med Bergen kommune og respektive etater vil Sandviken mobilitetspunkt kunne st\u00f8tte opp om ambisjoner om en b\u00e6rekraftig gr\u00f8nn og aktiv g\u00e5by. Vi mener administrasjonens konklusjon om at kommersielt parkeringsanlegg i fjell ikke har stor nok betydning til \u00e5 kunne forsvares er feil og samtidig g\u00e5r p\u00e5 tvers av politiske \u00f8nsker og m\u00e5l. Planprosessen for Sandviken mobilitetspunkt m\u00e5 derfor f\u00e5 fortsette. Med vennlig hilsen Nancy J\u00f8ssang Daglig leder | Partner Nancy.Jossang@opus.no +47 980 24 036 5 "
}