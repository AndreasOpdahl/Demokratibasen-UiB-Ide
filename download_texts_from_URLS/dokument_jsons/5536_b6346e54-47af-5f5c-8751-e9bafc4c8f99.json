{
  "dokument_id": "b6346e54-47af-5f5c-8751-e9bafc4c8f99",
  "doc_type": "case_attachment",
  "kommune": 5536,
  "tittel": "Strategisk handlingsplan bolig - Arbeidsutvalget NU(Vedlegg, 266KB)",
  "url": "https://innsyn.lyngen.kommune.no/wfdocument.aspx?journalpostid=2013059307&dokid=118495&versjon=1&variant=A&",
  "tekst": "Strategisk Handlingsplan for Boligkrisen i Lyngen Kommune I ti\u00e5r har kommunen spilt en aktiv rolle som utvikler \u2013 med gode intensjoner, men med utilsiktede konsekvenser. Ved \u00e5 regulere og selge tomter rimelig har vi skapt en situasjon hvor det private markedet har blitt hemmet, og der insentivene til \u00e5 investere og bygge har blitt svekket. Denne ubalansen har f\u00f8rt til en boligmasse som i dag ikke dekker behovene, hvor det er mer attraktivt \u00e5 satse p\u00e5 korttidsutleie enn langtidsleie, og hvor private akt\u00f8rer i altfor liten grad har blitt en del av l\u00f8sningen. Gjennom samtaler og sp\u00f8rreunders\u00f8kelser har vi gjennomf\u00f8rt en behovsavklaring som belyser hvor omfattende utfordringen faktisk er: N\u00e6ringslivet alene har rapportert behov for \u00e5 bosette minst 56 personer, fordelt p\u00e5 faste og midlertidige leieforhold, og flere har sagt at situasjonen i dag er sv\u00e6rt ugunstig for deres rekrutteringsevne. Offentlig sektor melder ogs\u00e5 om store utfordringer med \u00e5 sikre boliger til n\u00f8kkelpersonell. Totalt sett har vi estimert at Lyngen har behov for minimum 30 nye boliger innen 2025 \u2013 et tall som \u00f8ker ytterligere dersom vi inkluderer flyktningtjenestens behov. Vi st\u00e5r overfor en boligkrise som kommunen ikke har mulighet eller \u00f8konomi til \u00e5 l\u00f8se alene. Boligmarkedet i Lyngen er i dag \u00f8delagt \u2013 det fungerer ikke slik det skal. Det er ubalanse mellom tilbud og ettersp\u00f8rsel, private akt\u00f8rer er hemmet av tidligere kommunale strategier, og det er mer attraktivt for utleiere \u00e5 satse p\u00e5 korttidsleie enn langtidsleie. Uten omfattende endringer vil denne situasjonen fortsette \u00e5 hindre b\u00e5de rekruttering og tilflytting. Derfor m\u00e5 vi reparere boligmarkedet. Kommunens rolle m\u00e5 endres fra \u00e5 v\u00e6re en hovedakt\u00f8r til \u00e5 bli en tilrettelegger \u2013 en som stimulerer private investeringer, gir forutsigbarhet og legger til rette for en mer naturlig balanse mellom offentlige og private interesser. Vi trenger et boligmarked som st\u00e5r p\u00e5 egne ben og premisser, men som samtidig tjener Lyngens innbyggere. Disse vedtakene handler derfor ikke bare om \u00e5 bygge boliger, men om \u00e5 bygge et sterkere Lyngen \u2013 et Lyngen hvor det private markedet fungerer, hvor investeringer blir attraktive, og hvor de som \u00f8nsker \u00e5 bo her faktisk finner et hjem. Med det nevnt presenterer arbeidsutvalget under NU sitt forslag til vedtak og strategisk handlingsplan: Vedtak Forslag til vedtak: 1. N\u00e6ringsutvalget vedtar strategien for \u00e5 reparere boligmarkedet i Lyngen kommune, slik den er presentert, og ber om at strategien oversendes kommunestyret for behandling. Utvalget understreker at tiltakene m\u00e5 ses som en helhet for \u00e5 oppn\u00e5 \u00f8nsket effekt. 2. N\u00e6ringsutvalget anbefaler kommunestyret \u00e5 be R\u00e5dmannen: \u25cb Utarbeide en konkret gjennomf\u00f8ringsplan for tiltakene i strategien, med prioritering av handlinger som kan gi rask effekt p\u00e5 boligmarkedet. \u25cb Vurdere kostnadsrammer og finansieringsmuligheter, inkludert eksterne midler, statlige tilskudd og interkommunalt samarbeid, og legge frem dette for politisk behandling. \u25cb Sikre at tiltakene implementeres i tett samarbeid med relevante akt\u00f8rer, inkludert lokalt n\u00e6ringsliv og eiendomsutviklere, for \u00e5 styrke det private markedets rolle. 3. Kommunestyret bes etablere prosjektet som en del av kommunens handlingsplan, med N\u00e6ringsutvalget som styringsgruppe innenfor \u00f8konomiske rammer fastsatt av kommunestyret. Kommunestyret bes prioritere n\u00f8dvendige midler til prosjektets gjennomf\u00f8ring i budsjettet. 4. R\u00e5dmannen bes sikre at saken gis h\u00f8y prioritet, og at framdrift rapporteres til N\u00e6ringsutvalget kvartalsvis, inkludert status for implementering av tiltakene. 5. Kommunestyret understreker at strategien skal v\u00e6re styrende for kommunens boligpolitikk i perioden 2025\u20132035, og ber administrasjonen sikre langsiktig b\u00e6rekraft og balanse mellom kommunale og private roller. Holdningskampanje En holdningskampanje rettet mot utleiere kan bidra til \u00e5 frigj\u00f8re boliger fra korttidsutleiemarkedet til langtidsutleie. Informasjon om \u00f8konomiske fordeler, som stabil inntekt og lavere administrasjon, kombinert med sosial bevisstgj\u00f8ring om fordelene for lokalsamfunnet, kan motivere utleiere til \u00e5 velge langtidsleie. Anbefaling: Utvikle en kampanje som informerer om \u00f8konomiske, sosiale og juridiske fordeler ved langtidsutleie. Bruk eksempler og data fra Lyngen for \u00e5 gj\u00f8re budskapet lokalt relevant. Kilder: Rapport om holdningskampanjers effekt p\u00e5 atferdsendring (Duo.uio.no), Mediesamfunnet 2: Hvordan n\u00e5 m\u00e5lgrupper effektivt (NDLA.no) Omsetningsgaranti En omsetningsgaranti reduserer risikoen for utbyggere ved \u00e5 dekke rentekostnader p\u00e5 usolgte eller ikke utleide boliger. Dette har vist seg effektivt i Senja kommune, hvor ordningen stimulerte boligbygging og reduserte barrierer for investering i distriktene. Anbefaling: Implementer en omsetningsgaranti med klare krav til flerboligprosjekter og b\u00e6rekraft. Tidsbegrenset avtale (f.eks 2 \u00e5r) dekkende for b\u00e5de salg og utleie. Kilder: Pilot Senja (Senja.kommune.no) Reguleringstilskudd Tilskudd til private utviklere for regulering kan akselerere utviklingen av nye boligomr\u00e5der og gj\u00f8re det \u00f8konomisk attraktivt for akt\u00f8rer \u00e5 ta en aktiv rolle i markedet. Dette er mer kostnadseffektivt for kommunen enn selv \u00e5 regulere tomtene. Anbefaling: Opprett en utlysningsbasert tilskuddsordning med krav til b\u00e6rekraft og effektiv arealutnyttelse. Erstatter boligtilskuddsordning. Kilder: Organisering av boligsosialt arbeid i norske kommuner (Kudos.dfo.no) Leasing/Minihus Regulering av omr\u00e5der til minihus og tidsbegrenset utleie av tomt kan l\u00f8se akutt boligmangel med fleksible og kostnadseffektive l\u00f8sninger. Slike omr\u00e5der kan tiltrekke tilflyttere og n\u00f8kkelpersonell, men m\u00e5 planlegges godt for \u00e5 unng\u00e5 sosiale utfordringer. Leasing av midlertidige boenheter til flyktningstjenesten er gjennomf\u00f8rt flere steder i Norge og kan sees i sammenheng med regulerte omr\u00e5der. Anbefaling: Avklar og regulere omr\u00e5der med fokus p\u00e5 estetikk og milj\u00f8 for midlertidige boliger, samt utrede mulighet for leasing av boenheter til flyktningtjenesten. Kilder: B\u00e6rekraftig byutvikling med sm\u00e5husl\u00f8sninger (Flexistore.no) Sanksjoner mot brudd p\u00e5 reguleringsform\u00e5l Om korttidsutleie har et betydelig omfang kan dette anses som n\u00e6ringsvirksomhet og v\u00e6re et brudd p\u00e5 reguleringsform\u00e5let. Strengere h\u00e5ndheving av brudd p\u00e5 reguleringsform\u00e5l kan bidra til \u00e5 sikre at eiendommer brukes i tr\u00e5d med reguleringsform\u00e5let. Samarbeid med Skatteetaten kan gi kommunen n\u00f8dvendige data og juridisk st\u00f8tte for tiltaket. Anbefaling: R\u00e5dmannen utreder det juridiske mulighetsrommet for implementering av sanksjoner for brudd p\u00e5 reguleringsform\u00e5l. Kilder: Arbeidsutvalgets kommunikasjon med Skatteetaten (Vedlegg). Regulering av n\u00e6ringsareal Ferdig regulerte omr\u00e5der for hotell- og overnattingsvirksomhet kan tiltrekke investorer og redusere presset p\u00e5 boligmassen brukt til korttidsutleie. Riktig lokalisering er avgj\u00f8rende for \u00e5 unng\u00e5 konflikter med innbyggerne og sikre en god balanse mellom behovene til lokalsamfunnet og reiselivsn\u00e6ringen. Ergo ogs\u00e5 et konfliktdempende tiltak. Anbefaling: Gjennomf\u00f8re en markedsanalyse for \u00e5 regulere strategiske omr\u00e5der til overnattingsvirksomhet og gi investorer raske prosesser. Unng\u00e5 konflikt med lokale ved n\u00f8ye lokalisering. Kilder: Turismens p\u00e5virkning p\u00e5 boligmarkedet (AirbnbCitizen.com), Strategier for regulering av n\u00e6ringsareal (Distriktssenteret.no) Revisjon av boligpolitisk handlingsplan En revisjon av boligplanen gir kommunen mulighet til \u00e5 tilpasse strategien til dagens utfordringer. Ved \u00e5 involvere politikere, n\u00e6ringsliv og lokalsamfunn kan man sikre en bredere forankring og mer effektive tiltak. Anbefaling: Start revidering av boligpolitisk handlingsplan. Inkluder representanter fra flere sektorer i prosessen for \u00e5 sikre en helhetlig og oppdatert boligpolitisk plan. Kilder: Eksisterende boligpolitisk handlingsplan (Lyngen.kommune.no) Forbedret offentlig digital informasjon \u2013 ledige tomter og arealer Oppdatert og lett tilgjengelig digital informasjon om ledige tomter og arealer er avgj\u00f8rende for \u00e5 tiltrekke investorer, utbyggere og tilflyttere. N\u00e5r kommunale nettsider viser tydelige og oppdaterte data, gir det ikke bare et praktisk verkt\u00f8y for potensielle akt\u00f8rer, men ogs\u00e5 et kvalitetsinntrykk som signaliserer at kommunen er profesjonell og fremoverlent. En god digital tilstedev\u00e6relse \u00f8ker transparensen i boligmarkedet og senker terskelen for private akt\u00f8rer som vurderer \u00e5 investere i Lyngen. Mangelfull informasjon eller utdaterte l\u00f8sninger kan derimot f\u00f8re til at kommunen fremst\u00e5r som mindre attraktiv og kompliserer prosesser for beslutningstakere. For \u00e5 sikre dette m\u00e5 administrasjonen prioritere kontinuerlig oppdatering av nettsidene samt aktivt lyse ut tomter og arealer som er klare for salg eller utvikling. Anbefaling: Kommunen b\u00f8r etablere og kontinuerlig oppdatere en digital plattform som viser ledige tomter, regulerte arealer og relevante boligutviklingsprosjekter. Plattformen b\u00f8r inkludere kartverkt\u00f8y, beskrivelser av tomtene og lenker til s\u00f8knadsprosesser. Det m\u00e5 legges klare f\u00f8ringer for administrasjonen om \u00e5 prioritere regelmessige oppdateringer og utlysninger p\u00e5 nettsidene for \u00e5 sikre relevans og tilgjengelighet. Kilder: Digitalisering og kommunal informasjon: \"Hvorfor er oppdaterte nettsider viktig for offentlig sektor?\" (kommunal-rapport.no) Effekten av digital tilstedev\u00e6relse p\u00e5 investeringsattraktivitet: Rapport om hvordan digital tilgjengelighet tiltrekker akt\u00f8rer til distriktene (ks.no) Felles innsats og interkommunalt samarbeid. Samarbeid med andre distriktskommuner kan gi \u00f8kt gjennomslagskraft p\u00e5 nasjonalt niv\u00e5 og sikre at problemstillinger som p\u00e5virker distriktene f\u00e5r prioritet. Dette kan f\u00f8re til bedre tilrettelegging og statlige tiltak for boligmarkedet. Anbefaling: Etabler interkommunalt samarbeid for \u00e5 fremme felles interesser, se p\u00e5 samarbeidsmuligheter og utvikle en felles strategi for \u00e5 p\u00e5virke nasjonale myndigheter. Oppfordrer kommunestyret til \u00e5 samarbeide tverrpolitisk \u00e5 l\u00f8fte problemstillingen i sine respektive partier. Kilder: Distriktspolitikk og boligutfordringer (Regjeringen.no) "
}