{
  "dokument_id": "6939de3c-c57f-5f15-82c1-5371b62e8368",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 17122024, Sak 502/24, H\u00f8ringsuttalelse - Forslag om endring av klimaloven: Regjeringens forslag til Norges nye klimam\u00e5l for 2035",
  "url": "https://bergen.kommune.no/politikere-utvalg/api/fil/bk360/11739091/Innstilling-vedtak-Horingsuttalelse-Forslag-om-endring-av-klimaloven-Regjeringens-forslag-til-Norges-nye-klimamal-for-2035",
  "tekst": "H\u00f8ringsuttalelse - Forslag om endring av klimaloven: Regjeringens forslag til Norges nye klimam\u00e5l for 2035 Bergen bystyre behandlet saken i m\u00f8tet 17.12.2024 sak 502/24 og fattet f\u00f8lgende vedtak: Bergen kommune avgir h\u00f8ringsuttalelse til Forslag om endring av klimaloven: Regjeringens forslag til Norges nye klimam\u00e5l for 2035 slik den fremkommer av byr\u00e5dets forslag. Bergen bystyres behandling F\u00f8lgende representanter tok ordet: Reidar Staalesen (A), Christine Henriksen \u00d8degaard (MDG), Ann Jorun Hillers\u00f8y (INP), Mailiss Solheim-\u00c5kerblom (R), Rebekka Helle Stensb\u00f8 (H), Trond Tystad (BL), Thor Haakon Bakke (MDG), Ingrid Nergaard Fjeldstad (V), Knut Vindenes (H), Geir Steinar Dale (A), Eivind N\u00e6vdal-Bolstad (H). Forslag fremsatt i bystyret: Reidar Staalesen (A) fremsatte p\u00e5 vegne av A, SV og R f\u00f8lgende alternative forslag: Bergen kommune avgir h\u00f8ringsuttalelse til Forslag om endring av klimaloven: Regjeringens forslag til Norges nye klimam\u00e5l for 2035 slik den fremkommer av fagetatens forslag til uttalelse. Christine Henriksen \u00d8degaard (MDG) fremsatte p\u00e5 vegne av MDG f\u00f8lgende alternative forslag: Bergen kommunes h\u00f8ringsuttalelse til Forslag om endring av klimaloven: Regjeringens forslag til Norges nye klimam\u00e5l for 2035 lyder som f\u00f8lger: \u201cBergen kommune anbefaler at det nasjonale klimam\u00e5let for utslippsreduksjoner i 2035 settes til 80% sammenlignet med 1990. Bergen kommune mener at Norge m\u00e5 ha et delm\u00e5l for innenlandske klimakutt i 2035, i \u00f8vre delen av spennet 55-80%. Disse utslippskuttene m\u00e5 v\u00e6re uavhengige av kj\u00f8p av klimakvoter enten gjennom EU eller Parisavtalens artikkel 6. Dette vil kreve en vesentlig skjerping av dagens klimapolitikk, og ikke minst er innf\u00f8ring av langt flere konkrete tiltak og virkemidler en forutsetning for \u00e5 n\u00e5 et slikt m\u00e5l om utslippskutt. En ambisi\u00f8s og oppn\u00e5elig klimapolitikk som tar inn over seg kostnadene ved \u00e5 ikke n\u00e5 klimam\u00e5lene er viktig for \u00e5 legge til rette for forutsigbare og kostnadseffektive klimatiltak og redusere overgangsrisikoen i det norske samfunnet. Norge har inng\u00e5tt forpliktelser i Parisavtalen som vi, som en av verdens rikeste petroleumsnasjoner, m\u00e5 overholde. Norges klimam\u00e5l for 2050 (Klimaloven \u00a74) utgj\u00f8r en utslippsreduksjon i st\u00f8rrelsesorden 90- 95%. Samtidig er norske utslipp av klimagasser redusert med under 5 prosent siden 1990. Med dagens politikk forventes utslippene \u00e5 bli redusert med 27 prosent i 2035, if\u00f8lge Milj\u00f8direktoratets rapport \u00abKlimatiltak i Norge \u2013 kunnskapsgrunnlag 2024\u00bb. Dette vil v\u00e6re i brudd med Parisavtalen og v\u00e5re forpliktelser for \u00e5 sikre en trygg klimafremtid for befolkningen. Mange av de n\u00f8dvendige omstillingene p\u00e5 nasjonalt og lokalt niv\u00e5 som m\u00e5 gjennomf\u00f8res for \u00e5 n\u00e5 et m\u00e5l som leverer p\u00e5 Norges forpliktelser i Paris-avtalen vil ta tid. \u00c5 utsette gjennomf\u00f8ring av tiltak inneb\u00e6rer ogs\u00e5 \u00e5 utsette \u00e5 ta kostnadene. Prisen ved \u00e5 kj\u00f8pe utslippskvoter innenfor EU-systemet og i det globale markedet forventes \u00e5 bli b\u00e5de h\u00f8yere og mer uforutsigbart i \u00e5rene mellom 2030 og 2050, og Norge b\u00f8r derfor ikke basere sin klimapolitikk p\u00e5 kvotekj\u00f8p. En slik politikk b\u00f8r ogs\u00e5 ta inn over seg at en utsettelse inneb\u00e6rer urettferdighet gjennom \u00e5 skyve kostnader, klimarisiko og arbeid med \u00e5 finne l\u00f8sninger til fremtidige generasjoner fremfor \u00e5 fordele innsatsen over tid. Norge b\u00f8r melde inn til FN et eget m\u00e5l for utslippskutt utenfor egne grenser, slik at dette forankres internasjonalt. M\u00e5let kan regnes i millioner tonn CO2, eller som en gitt prosent av norske utslipp, slik m\u00e5let om kliman\u00f8ytralitet representerer. Det vil ikke v\u00e6re urimelig om dette settes slik at det tilsvarer eksportutslippene som Norges petroleumsvirksomhet gir. Regjeringen har i sitt h\u00f8ringsnotat \u00e5pnet for at opptak og utslipp i skog- og arealbrukssektoren regnes inn mot klimaregnskapet. Dette vil svekke Norges ambisjoner i klimapolitikken, og anbefales ikke fra Bergen kommune. Norge b\u00f8r derimot ha et eget m\u00e5l for \u00e5 hindre nedbygging av natur og slik fjerne eller redusere utslipp knyttet til arealendringer. Videre b\u00f8r Norge ogs\u00e5 ha et eget m\u00e5l for \u00e5 \u00f8ke opptaket av CO2 i norsk natur og jordbruk. Norges storbyer har de senere \u00e5rene vedtatt m\u00e5lsettinger for reduksjon i klimagasser med et betydelig h\u00f8yere ambisjonsniv\u00e5 enn de nasjonale m\u00e5lsetningene. Bergens m\u00e5l er \u00e5 kutte de direkte klimagassutslippene med 85% fra 2009 til 2030. Tilsvarende m\u00e5l for Oslo er 95%, for Trondheim 80%, og for Stavanger 80% fra 2015 til 2030. Bergen arbeider ogs\u00e5 gradvis mot utslippsn\u00f8ytralitet gjennom det internasjonale samfunnsoppdraget Urban Transitions Mission. Oslo, Stavanger og Trondheim arbeider tilsvarende seg gjennom EUs samfunnsoppdrag for kliman\u00f8ytrale og smarte byer. Bergen og de andre storbyene har de senere \u00e5rene implementert klimabudsjett og andre styringsverkt\u00f8y, for kontinuerlig \u00e5 kunne f\u00f8lge opp fremdrift i arbeidet mot disse m\u00e5lsetningene ved \u00e5 iverksette konkrete tiltak. Bergens og de andre storbyenes klimaambisjoner har bakgrunn i en vurdering av byenes s\u00e5rbarhet overfor utviklingen i klimaet. Det er ogs\u00e5 byene som vil gjennomf\u00f8re mange av tiltakene med sikte p\u00e5 utslippsreduksjon, koblet til Norges ambisi\u00f8se og rettferdige bidrag i tr\u00e5d med Parisavtalen. Bergen er utsatt for betydelig fysisk klimarisiko, ansvarsrisiko og overgangsrisiko. I tillegg er kommunen utsatt for grenseoverskridende klimarisiko n\u00e5r klimahendelser i andre land p\u00e5virker oss gjennom for eksempel verdikjeder, finansielle relasjoner og migrasjon. Bergen regner med betydelige kostnader koblet til klimatilpasning i \u00e5rene som kommer. \u00c5 arbeide for raske globale utslippskutt er dermed b\u00e5de et risikoreduserende og kostnadsreduserende tiltak. Bergens klimam\u00e5l for 2030 er ogs\u00e5 viktig med tanke p\u00e5 \u00e5 redusere overgangsrisiko for lokalt n\u00e6ringsliv og kommunens egen virksomhet, samt for \u00e5 skape forutsetninger for nyskaping i det gr\u00f8nne skiftet. Bergen kommune viser til at det per n\u00e5 er betydelige avvik mellom klimam\u00e5lene p\u00e5 nasjonalt niv\u00e5, sammenlignet med klimam\u00e5lene som byene har vedtatt. Dette leder til potensielle m\u00e5lkonflikter mellom klimatiltak p\u00e5 nasjonalt og kommunalt niv\u00e5. Forskjellen p\u00e5 omstillingens tempo mellom ulike styringsniv\u00e5er kan f\u00f8re til at innretningen p\u00e5 nasjonale, regulative og \u00f8konomiske rammeverk ikke er tilpasset byenes behov. For \u00e5 oppn\u00e5 klimaforpliktelsene vil byene v\u00e6re avhengige av tilgang til en bredere regulativ verkt\u00f8ykasse og at nasjonalt niv\u00e5 innf\u00f8rer klimatiltak i tr\u00e5d med Klimakur. For Bergens del er det viktig at vi f\u00e5r muligheten til \u00e5 for eksempel innf\u00f8re nullutslippssoner og i st\u00f8rre grad f\u00e5r redusert fartsgrensene. Bergen kommune forplikter seg videre til \u00e5 finansiere en tredjedel av kostnaden for karbonfangst- og lagring i R\u00e5dalen, og ber staten gj\u00f8re det samme. Bergen kommune vurderer ogs\u00e5 at tydeligere samsvar mellom nasjonale, regionale og kommunale klimam\u00e5lsetninger vil forenkle den n\u00f8dvendige dialogen mellom styringsniv\u00e5ene. Dette er vesentlig for \u00e5 sikre n\u00f8dvendige rammeforutsetninger for at byene skal kunne oppn\u00e5 sine klimaforpliktelser, koblet blant annet til Urban Transitions Mission, Covenant of Mayors og EUs samfunnsoppdrag for kliman\u00f8ytrale og smarte byer. 2 EUs European Green Deal og USAs Inflation Reduction Act gir sterke f\u00f8ringer om rask klimaomstilling blant v\u00e5re viktigste handelspartnere, og p\u00e5virker allerede n\u00e6ringslivet i Norge i betydelig grad. For n\u00e6ringsakt\u00f8rer i Norge vil det v\u00e6re viktig \u00e5 ha tydelige rammer og virkemidler som i st\u00f8rst mulig grad er felles med internasjonale handelspartnere. Derfor vil det v\u00e6re avgj\u00f8rende \u00e5 ha et tett samarbeid med EU i det videre arbeidet for klimaomstilling. Samtidig vil tydelige nasjonale m\u00e5l for utslippsreduksjon ytterligere tydeliggj\u00f8re behovet for omstilling av lokalt, regionalt og nasjonalt n\u00e6ringsliv, for \u00e5 redusere overgangsrisiko og n\u00e5 Norges vedtatte klimaambisjoner som nullutslippssamfunn i 2050. N\u00e6ringslivet i Norge har behov for at klimaomstillingen er forutsigbar p\u00e5 flere niv\u00e5er. Mange har allerede investert i ulike klimatiltak som nullutslippsteknologi, og legger aktivt om drift og produksjon for \u00e5 m\u00f8te krav om b\u00e6rekraft. Det er avgj\u00f8rende for videre investeringsvilje at slike investeringer l\u00f8nner seg i offentlige anbudskonkurranser og tilsvarende. Det er ogs\u00e5 avgj\u00f8rende at myndighetene ikke g\u00e5r tilbake p\u00e5 ulike milj\u00f8krav n\u00e5r de f\u00f8rst er fastsatt, da dette er egnet for \u00e5 skape usikkerhet og bel\u00f8nner dem som har valgt \u00e5 ikke investere i mer milj\u00f8vennlig drift. Et eksempel p\u00e5 dette er \u00e5 g\u00e5 tilbake p\u00e5 krav om nullutslipp i verdensarvfjordene, noe som bel\u00f8nner dem som ikke har investert i nullutslippsteknologi, og straffer dem som har tatt investeringen. Et annet er den sviktende statlige finansieringen av nullutslipphurtigb\u00e5ter p\u00e5 Vestlandet. Denne investeringen ville gitt store utslippskutt for en landsdel som er avhengig av den bl\u00e5 veien, samtidig som lokale verft og teknologiutviklere ville f\u00e5tt arbeidsplasser og n\u00e6ringsutvikling med eksportpotensial. For Bergen kommune er det uforst\u00e5elig at ikke regjeringen i st\u00f8rre grad ser viktigheten av forutsigbarhet og fasilitering for at slike viktige omstillingsprosjekter skal lykkes. For at Norge skal klare \u00e5 oppfylle sine forpliktelser i Paris-avtalen opplever Bergen kommune at n\u00e6ringslivet \u00f8nsker en ambisi\u00f8s klimapolitikk som gir de n\u00f8dvendige kuttene i utslipp, og som gir forutsigbarhet for dem som investerer i gr\u00f8nn omstilling. Avslutningsvis vil Bergen kommune v\u00e6re tydelig p\u00e5 at konkrete og ambisi\u00f8se nasjonale m\u00e5l for utslippsreduksjon vil ytterligere tydeliggj\u00f8re behovet for omstilling av lokalt og nasjonalt n\u00e6ringsliv, noe som anses n\u00f8dvendig for \u00e5 redusere overgangsrisiko og n\u00e5 Bergens klimaambisjoner.\u201d Ann Jorunn Hillers\u00f8y (INP) fremsatte p\u00e5 vegne av INP f\u00f8lgende alternativt forslag i 6 punkt: 1. De to f\u00f8rste avsnittene fjernes, slik at h\u00f8ringssvaret starter med teksten \u00abBergen kommune mener at h\u00f8ringen er mangelfull.\u00bb 2. F\u00f8lgende tekst tilf\u00f8yes etter det som da blir f\u00f8rste avsnitt, som avsluttes med teksten \u00abH\u00f8ringen burde v\u00e6rt utformet p\u00e5 en m\u00e5te der det var lagt opp til flere alternativer med konkrete vurderinger av hva som er realistisk, og hva som m\u00e5 til, for \u00e5 n\u00e5 de ulike niv\u00e5ene av utslippskutt.\u00bb: \u00abNorge har ingen effekt p\u00e5 mengden CO2-utslipp globalt, og alle tiltak for \u00e5 redusere CO2 m\u00e5 da betegnes som ren symbolpolitikk og sl\u00f8sing med fellesskapets midler.\u00bb 3. F\u00f8lgende tekst tilf\u00f8yes etter det som da blir tredje avsnitt, som slutter med \u00abM\u00e5lsetninger uten en plan for oppfyllelse har lite for seg.\u00bb: \u00abBergen kommune st\u00f8tter tiltak som kan implementeres p\u00e5 en m\u00e5te som er b\u00e6rekraftig b\u00e5de \u00f8konomisk og milj\u00f8messig. Vi mener det er riktig \u00e5 st\u00f8tte tiltak for \u00e5 tilpasse oss endrede klimaforhold over tid og ikke \u00e5 \u00abforebygge\u00bb klimaendringer, da dette ikke er praktisk mulig for Norge.\u00bb 4. F\u00f8lgende tekst fjernes: \u00abSamtidig som mange deler av verden opplever stadig hyppigere og kraftigere ekstremv\u00e6r med styrtregn, flom, t\u00f8rke og heteb\u00f8lger, overskygges klimapolitikken stadig av internasjonal uro, krig og andre kriser. For \u00e5 holde fokus p\u00e5 3 arbeidet mot klimaendringene er det avgj\u00f8rende at klimapolitikken har legitimitet og st\u00f8tte i befolkningen. \u00d8kte klimam\u00e5l m\u00e5 f\u00f8lges opp av passende tiltak. N\u00e5r tiltakene inneb\u00e6rer \u00f8kte utgifter og mindre valgfrihet oppleves det innskrenkende for befolkningen, og truer politikkens oppslutning. Klimapolitikken m\u00e5 innrettes p\u00e5 en rettferdig m\u00e5te, og tiltak m\u00e5 settes inn der de monner mest. Befolkningen m\u00e5 oppleve at skatter og avgifter bidrar til \u00e5 vri samfunnet i riktig retning, i motsatt fall vil oppslutningen om klimatiltakene falle.\u00bb 5. F\u00f8lgende tekst fjernes: \u00abForbrenningsanlegget i R\u00e5dalen st\u00e5r alene for nesten 17% av Bergens totale direkte utslipp. \u00c5 gj\u00f8re forbrenningsanlegget utslippsfritt er et sv\u00e6rt effektivt enkelttiltak, men det krever at staten tar sin del av ansvaret og bidrar \u00f8konomisk.\u00bb 6. F\u00f8lgende tekst tilf\u00f8yes f\u00f8r avsnittet som begynner med \u00abUtslippsreduksjoner er et globalt problem og globalt ansvar.\u00bb: \u00abDet gr\u00f8nne skiftet har f\u00f8rt til en tilkarringsindustri, som har et suger\u00f8r i statskassen. Det gjelder prosjekter som f.eks. CO2-fangst- og lagring, som ikke oppfyller kost/ nytte-krav, og batterifabrikker, som viser seg \u00e5 v\u00e6re tomme luftslott og bortkastede skattepenger. Bergen kommune mener at alle slike prosjekter m\u00e5 v\u00e6re selvfinansierende og konkurrere p\u00e5 lik linje med all annen industri, slik at ikke feilsl\u00e5tte prosjekter belaster statskassen un\u00f8dig.\u00bb Votering: Alternativt forslag fra A, SV og R fremsatt av Reidar Staalesen (A), fikk 32 stemmer (A, SV, MDG, V, R, KrF), og var dermed falt. Alternativt forslag fra MDG fremsatt av Christine Henriksen \u00d8degaard (MDG), fikk 7 stemmer (MDG, V), og var dermed falt. Alternativt forslag punkt 1 - 5 fra INP fremsatt av Ann Jorun Hillers\u00f8y (INP), fikk 3 stemmer (INP), og var dermed falt. Alternativt forslag punkt 6 fra INP fremsatt av Ann Jorun Hillers\u00f8y (INP), fikk 10 stemmer (FrP, INP), og var dermed falt. Innstillingen ble vedtatt med 35 stemmer (H, FrP, BL, INP, Sp, PP). Utvalg for milj\u00f8 og byutvikling behandlet saken i m\u00f8tet 05.12.2024 sak 423/24 og avga f\u00f8lgende innstilling: Utvalgets innstilling er likelydende med bystyrets vedtak. Byr\u00e5det behandlet saken i m\u00f8tet 21.11.2024 sak 353/24 Byr\u00e5det innstiller til bystyret \u00e5 fatte f\u00f8lgende vedtak: Byr\u00e5dets og utvalgets innstilling er likelydende. 4 "
}