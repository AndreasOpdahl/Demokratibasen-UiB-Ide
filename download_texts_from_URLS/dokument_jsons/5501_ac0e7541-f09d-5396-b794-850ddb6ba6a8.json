{
  "dokument_id": "ac0e7541-f09d-5396-b794-850ddb6ba6a8",
  "doc_type": "case_presentation",
  "kommune": 5501,
  "tittel": "Opsjonsavtale om salg av SMOR-parsellen",
  "url": "https://innsyn.tromso.kommune.no/application/getMoteDokument?dokid=2001650376",
  "tekst": "Arkivsaksnr. 21/16771-4 Saksbehandler Stine Aronsen Saksgang M\u00f8tedato Formannskapet 19.11.2024 170/24 Ugradert Opsjonsavtale om salg av SMOR-parsellen Kommunedirekt\u00f8rens innstilling til vedtak: 1. Formannskapet godkjenner ikke Opsjonsavtalen om salg av SMOR-parsellen. 2. Seksjon for eiendom gis fullmakt til \u00e5 selge parsellen p\u00e5 det \u00e5pne markedet dersom kommunen ikke m\u00e5 dekke eget behov p\u00e5 omr\u00e5det Stig Tore Johnsen Mette Moh\u00e5g Kommunedirekt\u00f8r Direkt\u00f8r Avdeling for bymilj\u00f8 1 Hva saken gjelder Formannskapet bes ta stilling til om kommunen skal inng\u00e5 opsjonsavtale om salg av del av eiendom gnr. 125 bnr. 2 (heretter \u00abSMOR-parsellen\u00bb), eller alternativt legge tomten ut for salg p\u00e5 det \u00e5pne markedet. Saksutredning Informasjon om eiendommen Troms\u00f8 kommune eier eiendom gnr. 125 bnr. 2. Eiendommen har en total st\u00f8rrelse p\u00e5 610 264 m2. Innenfor denne eiendommen ligger SMOR-parsellen, som dekker et omr\u00e5de p\u00e5 omtrent 44 700 m2. SMOR-parsellen inkluderer landareal og umatrikulert sj\u00f8areal, og er regulert til industriform\u00e5l i reguleringsplan 1815 Maritimt industriomr\u00e5de \u2013 MIO-Nord, gnr./bnr. 125/2, med ikrafttredelsesdato 31.08.2016. Vedlegg 1: Kart over hele eiendom gnr. 125 bnr. 2 I p\u00e5f\u00f8lgende kartutsnitt fra reguleringsplan 1815 er det felt BI1, BI2, BI3, SK1, SKV2 som utgj\u00f8r SMOR-parsellen. Vedlegg 2: Kartutsnitt fra reguleringsplan 1815 over SMOR-parsellen Bakgrunn for saken I 2020 henvendte Remiks Milj\u00f8park AS (heretter \u00abRemiks\u00bb) og Perpetuum AS (heretter \u00abPerpetuum\u00bb) seg i fellesskap til Troms\u00f8 kommune, med s\u00f8knad om opsjon p\u00e5 erverv av SMOR-parsellen. Vedlegg 3: S\u00f8knad om opsjon uten vedlegg Remiks og Perpetuum har avfallsh\u00e5ndtering som sin prim\u00e6rvirksomhet, og m\u00f8ter p\u00e5 utfordringer med n\u00f8dvendig tilgjengelig areal med tanke p\u00e5 utvikling og fremtidig avfallsh\u00e5ndtering. I forkant av s\u00f8knad om opsjon p\u00e5 erverv av SMOR-parsellen har Remiks og Perpetuum inng\u00e5tt en samarbeidsavtale. Etter samarbeidsavtalen har Remiks og Perpetuum til hensikt \u00e5 utvikle SMOR-parsellen slik at den egner seg for avfallsh\u00e5ndtering. Dette inneb\u00e6rer blant annet omregulering, tomteopparbeidelse, opparbeidelse av infrastruktur og utfylling i sj\u00f8. Remiks og Perpetuum har ikke til hensikt \u00e5 bebygge eiendommen sammen, men dele eierskapet 50/50 etter opparbeidelse slik at de kan bebygge hver sin del. Opsjonsavtalen Det har p\u00e5g\u00e5tt forhandlinger siden 2020. Form\u00e5let med opsjonsavtalen om salg av SMOR- parsellen (heretter \u00abOpsjonsavtalen\u00bb) er \u00e5 gi Remiks og Perpetuum forutsigbarhet rundt en fremtidig utvikling, samt samlokalisering av avfallsvirksomhet. Vedlegg 4: Opsjonsavtale om salg av SMOR-parsellen For Troms\u00f8 kommune inneb\u00e6rer inng\u00e5else av Opsjonsavtalen en forpliktelse om \u00e5 selge parsellen til Remiks og Perpetuum dersom Remiks og Perpetuum ut\u00f8ver opsjon og samtidig oppfyller Opsjonsavtalens forutsetninger og betingelser. Remiks og Perpetuum p\u00e5 sin side gis en rett, men ingen plikt, til \u00e5 ut\u00f8ve opsjon. Ved forhandlinger om Opsjonsavtalen har det v\u00e6rt viktig for administrasjonen, i tr\u00e5d med tidligere kommunestyrevedtak om at all avfallsvirksomhet skal skje nord p\u00e5 Troms\u00f8ya, at 2 Perpetuum forplikter seg til \u00e5 flytte all avfallsh\u00e5ndtering fra deres n\u00e5v\u00e6rende lokasjon ved bruhodet til SMOR-parsellen. Ved inng\u00e5else av Opsjonsavtalen vil Remiks og Perpetuum f\u00e5 en begrenset r\u00e5derett over SMOR-parsellen. R\u00e5derettens rammer er regulert i Opsjonsavtalen punkt 5 og 6. \u00c5 inng\u00e5 en opsjonsavtale inneb\u00e6rer at kommunen binder kapitalen sin ved \u00e5 holde eiendommen tilgjengelig for den aktuelle kj\u00f8per. Kommunen kan ikke realisere kapitalen eller utvikle eiendommen i opsjonsperioden. Avtaler om opsjon har en \u00f8konomisk verdi for mottaker, og for \u00e5 gj\u00f8re Opsjonsavtalen s\u00e5 gjensidig bebyrdende som mulig, er det inntatt en opsjonspremie for det tilfelle Remiks og Perpetuum ikke \u00f8nsker \u00e5 ut\u00f8ve opsjon. Opsjonspremien fungerer som en kompensasjon for kommunens binding av kapital og potensielle tapte muligheter. Dersom Remiks og Perpetuum ut\u00f8ver opsjon, er Troms\u00f8 kommune og Remiks og Perpetuum forpliktet til \u00e5 forhandle om kj\u00f8pekontrakt. Kj\u00f8pekontrakt skal inng\u00e5s p\u00e5 markedsmessige vilk\u00e5r. Inntekter vil imidlertid ligge frem i tid, siden dette er en opsjonsavtale. Dersom kommunen inng\u00e5r Opsjonsavtalen vil Remiks og Perpetuum f\u00e5 forutsigbarhet med hensyn til effektiv drift og planlegging av fremtidige behov innen avfallsh\u00e5ndtering, som vil gagne Troms\u00f8 kommune. I tillegg vil Opsjonsavtalen etablere en klarhet i hva parsellen skal brukes til. En relokalisering av Perpetuum sin virksomhet fra bruhodet til Skatt\u00f8ra vil ogs\u00e5 v\u00e6re positivt for byutviklingen, ved en forbedret estetisk utforming av omr\u00e5det omkring bruhodet. Opsjonsavtalen kan alts\u00e5 gi flere fordeler, b\u00e5de n\u00e5r det gjelder byutvikling, forutsigbarhet for viktige akt\u00f8rer, samt \u00e5 sikre en rasjonell og fremtidsrettet bruk av kommunal eiendom. Opsjonsavtalens side til statsst\u00f8tteregelverket E\u00d8S-avtalen artikkel 61 (1) forbyr som hovedregel offentlig st\u00f8tte til n\u00e6ringslivet. Form\u00e5let med regelverket er \u00e5 hindre konkurransevridning i EU og E\u00d8S-omr\u00e5det som f\u00f8lge av det offentliges rolle i markeds\u00f8konomien. ESA har ansvar for \u00e5 overv\u00e5ke at disse reglene overholdes. Artikkel 61 (1) oppstiller seks vilk\u00e5r som alle m\u00e5 v\u00e6re oppfylt for at salget skal rammes av forbudet mot statsst\u00f8tte. I de fleste tilfeller er det avgj\u00f8rende sp\u00f8rsm\u00e5let om motparten f\u00e5r en \u00f8konomisk fordel av transaksjonen. Det er relevant \u00e5 belyse vurderingen av dette vilk\u00e5ret for Formannskapet. Om motparten f\u00e5r en \u00f8konomisk fordel av transaksjonen m\u00e5 vurderes i lys av ESAs \u00abNotion of State aid\u00bb.1 Det avgj\u00f8rende vurderingskriteriet er markedsinvestorprinsippet, som krever at det offentlige opptrer som enhver privat markedsakt\u00f8r ville gjort under lignende omstendigheter. I et salgs\u00f8yemed inneb\u00e6rer dette at det offentlige m\u00e5 fors\u00f8ke \u00e5 oppn\u00e5 s\u00e5 h\u00f8y pris som mulig for objektet. Det er to metoder som normalt kan f\u00f8lges for \u00e5 utelukke at det foreligger ulovlig statsst\u00f8tte. Dette er enten 1) offentlig budrunde, eller 2) salg til markedspris. Begge metoder m\u00e5 f\u00f8lge spesifikke prosedyreregler. Hvis en transaksjon gjennomf\u00f8res i henhold til prosedyrene for en av disse metodene, vil ESA vanligvis avvise p\u00e5stander om ulovlig statsst\u00f8tte. Dersom prosedyrereglene ikke er fulgt kan det likevel ikke automatisk konkluderes med at det foreligger ulovlig offentlig statsst\u00f8tte. I slike tilfeller vil ESA trolig velge \u00e5 behandle en p\u00e5stand om ulovlig statsst\u00f8tte. Selv om Opsjonsavtalen i seg selv ikke inneb\u00e6rer et umiddelbart salg av SMOR-parsellen, s\u00e5 forplikter den kommunen til \u00e5 selge dersom Remiks og Perpetuum ut\u00f8ver opsjon. Kommunen, 1 https://eur-lex.europa.eu/legal-content/EN/TXT/PDF/?uri=CELEX:E2017C0003&from=EN 3 Remiks og Perpetuum har avtalt at et eventuelt salg skal skje til markedsverdi, og kommunen s\u00f8ker derfor \u00e5 f\u00f8lge metode 2, salg til markedspris. En av prosedyrereglene som m\u00e5 f\u00f8lges for \u00e5 unng\u00e5 brudd p\u00e5 prosedyrereglene ved salg til markedspris, er innhenting av takst f\u00f8r forhandlinger innledes. I dette tilfellet er det ikke innhentet takst f\u00f8r forhandlinger, og selv om kommunen forplikter seg til \u00e5 selge til markedsverdi, s\u00e5 er det alts\u00e5 for sent \u00e5 innrette seg i r\u00e5d med prosedyrereglene. En ytterligere utfordring er at omr\u00e5det skal reguleres av Remiks og Perpetuum f\u00f8r de bestemmer seg om de vil ut\u00f8ve opsjon eller ikke. En regulering kan p\u00e5virke eiendommens verdi, og det er usikkert om denne endringen vil f\u00f8re til en \u00f8kning eller reduksjon av eiendommens verdi. Dermed er det ogs\u00e5 usikkert om kommunen opptrer i tr\u00e5d med markedsinvestorprinsippet. Dersom Opsjonsavtalen inng\u00e5s, taper kommunen muligheten til \u00e5 selge SMOR-parsellen gjennom offentlig budrunde. I den forbindelse er en opplysning av stor betydning for saken at SMOR-parsellen har/har hatt en annen interessent. Den andre interessenten henvendte seg direkte til kommunen mot slutten av 2021, mens forhandlinger med Remiks og Perpetuum p\u00e5gikk. Flere interessenter for samme objekt forventes \u00e5 v\u00e6re markedsdrivende, og vi kan ikke utelukke en h\u00f8yere pris for parsellen ved salg gjennom offentlig budrunde. Formannskapet opplyses ogs\u00e5 om at den andre interessenten har pekt p\u00e5 statsst\u00f8tteproblematikken som oppst\u00e5r dersom kommunen selger direkte p\u00e5 bakgrunn av verdivurdering n\u00e5r det er flere som har vist sin interesse for det aktuelle objektet. Markedsverdien er i alle tilfeller hva markedet er villig til \u00e5 betale, og kommunen er gjennom statsst\u00f8tteregelverket forpliktet til \u00e5 opptre som enhver privat markedsinvestor. Inng\u00e5else av Opsjonsavtalen inneb\u00e6rer med stor sannsynlighet at Remiks og Perpetuum vil f\u00e5 SMOR- parsellen til noe annet enn markedsverdi. Dersom Remiks og Perpetuum f\u00e5r parsellen til noe annet enn markedsverdi vil dette inneb\u00e6re ulovlig \u00f8konomisk fordel for dem. Det anbefales derfor at avtalen ikke inng\u00e5s. Konsekvenser og alternativer Dersom Formannskapet godkjenner Opsjonsavtalen, kan det oppst\u00e5 uheldige konsekvenser som f\u00f8lge av et mulig brudd p\u00e5 statsst\u00f8tteregelverket. Den andre interessenten har mulighet til \u00e5 begj\u00e6re midlertidig forf\u00f8yning med p\u00e5stand om ulovlig offentlig statsst\u00f8tte. Dette betyr at retten har mulighet til \u00e5 ilegge midlertidige tiltak for \u00e5 hindre eller suspendere handlinger som kan f\u00f8re til konkurransevridning eller \u00f8konomisk skade inntil hovedsaken er avgjort. Det kan begj\u00e6res midlertidig forf\u00f8yning parallelt med at saken klages inn til ESA for en formell vurdering av lovligheten. Dersom kommunen klages inn for ESA, er det ikke usannsynlig at ESA vil igangsette en formell unders\u00f8kelse av om statsst\u00f8tteregelverket er brutt siden det foreligger brudd p\u00e5 prosedyrereglene. ESA kan ogs\u00e5 suspendere det aktuelle st\u00f8ttetiltaket mens unders\u00f8kelser p\u00e5g\u00e5r. Det er flere mulige utfall av ESAs unders\u00f8kelse, herunder lovlig st\u00f8tte, ulovlig st\u00f8tte og godkjenning av s\u00f8tten med justeringer. Dersom st\u00f8tten anses for \u00e5 v\u00e6re ulovlig kan det bli stilt krav om tilbakebetalingskrav av hele eller deler av st\u00f8tten, inkludert renter og eventuell kompensasjon. Saken kan ogs\u00e5 ankes inn til EFTA-domstolen. En formell unders\u00f8kelse fra ESA med potensielle p\u00e5f\u00f8lgende saker for retten, er en omfattende prosess som vil kreve betydelige ressurser fra kommunen, b\u00e5de i form av tid og kostnader. En slik unders\u00f8kelse vil ogs\u00e5 f\u00f8re til forsinkelser i Remiks og Perpetuum sin prosjektgjennomf\u00f8relse, og s\u00e5ledes senere innbetaling av kj\u00f8pesum til kommunen. Dersom 4 ESA konkluderer med at Opsjonsavtalen inneb\u00e6rer ulovlig offentlig st\u00f8tte, vil dette i tillegg kunne p\u00e5f\u00f8re kommunen negativ omtale og omd\u00f8mmeskade. Etter \u00e5 ha gjennomf\u00f8rt reelle forhandlinger i fire \u00e5r, vil kommunen trolig m\u00f8te negative reaksjoner fra Remiks og Perpetuum dersom avtalen ikke inng\u00e5s. Bakgrunnen for at kommunen i det hele tatt har forhandlet i s\u00e5 lang tid er at en tidligere statsst\u00f8ttevurdering konkluderte med at Opsjonsavtalen ikke innebar \u00f8konomisk st\u00f8tte. Imidlertid er statsst\u00f8tteregelverket komplekst og krevende, og etter en n\u00e6rmere gjennomgang har vi n\u00e5 kommet til en annen konklusjon. Notifikasjon til ESA kan v\u00e6re en mulighet for \u00e5 lovliggj\u00f8re ulovlig statsst\u00f8tte.2 Det vurderes imidlertid som lite sannsynlig \u00e5 f\u00e5 aksept fra ESA. Dersom det er \u00f8nskelig \u00e5 utforske denne muligheten videre b\u00f8r dette gj\u00f8res at en ekstern akt\u00f8r med spesialkompetanse innenfor omr\u00e5det. Det er ogs\u00e5 en mulighet \u00e5 innlede en pre-notifikasjonsprosess med ESA.3 En slik prosess er relevant n\u00e5r man \u00f8nsker en forel\u00f8pig vurdering av om tiltaket man \u00f8nsker \u00e5 gjennomf\u00f8re utgj\u00f8r offentlig statsst\u00f8tte. Fordelen med denne prosessen er at den har en betydelig kortere saksbehandlingstid enn en formell notifikasjon. Utfallet av en pre-notifikasjon er en forel\u00f8pig og ikke-bindende vurdering av tiltaket. Siden vurderingen er ikke-bindende kan ESA p\u00e5 et senere tidspunkt, dersom saken blir klaget inn og ny informasjon dukker opp, likevel komme til at tiltaket er offentlig st\u00f8tte. En pre-notifikasjonsprosess kan ogs\u00e5 identifisere problematiske sider ved tiltaket, slik at det er mulig \u00e5 gj\u00f8re tilpasninger. I likhet med vurderingene for en formell notifikasjon, forventes det ikke at en pre-notifikasjonsprosess vil resultere i en l\u00f8sning som vil lovliggj\u00f8re Opsjonsavtalen. Annet Opsjonsavtalen betinges av politisk godkjenning av Troms\u00f8 kommune. Administrasjon orienterer videre om at kommunen kan ha behov for SMOR-parsellen for \u00e5 dekke egne behov. Dette m\u00e5 avklares f\u00f8r eventuelt salg. Et eksempel p\u00e5 et mulig kommunalt behov kan v\u00e6re etablering av et arktisk beredskapssenter med \u00f8vingsfasiliteter for n\u00f8detatene mv. I lys av det nevnte anbefales det at administrasjonen gis fullmakt til \u00e5 selge SMOR-parsellen p\u00e5 det \u00e5pne markedet dersom kommunen ikke m\u00e5 dekke egne behov p\u00e5 dette omr\u00e5det. Konklusjon Formannskapet godkjenner ikke Opsjonsavtalen om salg av SMOR-parsellen, og gir Seksjon for eiendom fullmakt til \u00e5 selge parsellen p\u00e5 det \u00e5pne markedet dersom kommunen ikke m\u00e5 dekke eget behov p\u00e5 omr\u00e5det Vedtakskompetanse Formannskapet 2 veileder_offentlig-stotte.pdf (regjeringen.no) pkt 19.2.1 3 veileder_offentlig-stotte.pdf (regjeringen.no) pkt 19.2.2.1 5 Vedlegg Vedlegg 1: Kart over hele eiendom gnr. 125 bnr. 2 Vedlegg 2: Kartutsnitt fra reguleringsplan 1815 over SMOR-parsellen Vedlegg 3: S\u00f8knad om opsjon uten vedlegg Vedlegg 4: Opsjonsavtale om salg av SMOR-parsellen 6 "
}