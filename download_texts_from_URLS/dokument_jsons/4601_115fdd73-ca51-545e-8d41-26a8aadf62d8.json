{
  "dokument_id": "115fdd73-ca51-545e-8d41-26a8aadf62d8",
  "doc_type": "case_presentation",
  "kommune": 4601,
  "tittel": "Bestilling av forvaltningsrevisjon og eierskapskontroll av Bergen Havn AS ",
  "url": "https://bergen.kommune.no/politikere-utvalg/api/fil/bk360/10530620/Framstilling-Bestilling-av-forvaltningsrevisjon-og-eierskapskontroll-av-Bergen-Havn-AS-",
  "tekst": " Kontrollutvalget Saksframstilling V\u00e5r referanse: 2024/88347-1 Saksbehandler: Eli Merete Velle Bestilling \u2013 Forvaltningsrevisjon og eierskapskontroll av Bergen Havn AS Hva saken gjelder: Deloitte har i samsvar med bestilling fra kontrollutvalget i m\u00f8te den 21.05.2024, sak 57/24 og 58/24 utarbeidet en prosjektplan for forvaltningsrevisjon og eierskapskontroll av Bergen Havn AS. I risiko- og vesentlighetsvurderingen for Bergen kommune ble det pekt p\u00e5 flere risikoomr\u00e5der knyttet til Bergen Havn AS. Det ble blant annet pekt p\u00e5 at det har v\u00e6rt uenigheter mellom eierne knyttet til lokasjonen av ny havn og at det er uavklart hvordan den nye havnen skal finansieres. Om Bergen Havn AS: Bergen kommune eier 50 % av aksjene i Bergen Havn AS. \u00d8vrige aksjon\u00e6rer er \u00d8ygarden kommune (20 %), Alver kommune (18 %), Ask\u00f8y kommune (5 %), Bj\u00f8rnafjorden kommune (5 %), Austrheim kommune (1 %) og Fedje kommune (1 %). Bergen Havn AS skal ivareta og samordne havneoppgaver i eierkommunene, herunder utvikling av havnene i regionen som attraktive havner i regional, nasjonal og internasjonal sammenheng. Fra 1. mai 2019 overtok Bergen Havn AS den havnevirksomheten som tidligere hadde blitt drevet i det interkommunale samarbeidsorganet Bergen og Omland Havnevesen, og skal i dag drive virksomheten innenfor rammene av havne- og farvannsloven fra 01.01.2020. Forvaltningsdelen, dvs. den lovp\u00e5lagte virksomheten knyttet til farvannsforvaltning og saksbehandling for tiltak i sj\u00f8, er delegert til det interkommunale selskapet Bergen Havn Farvannsforvaltning IKS. Form\u00e5l og problemstillinger: Form\u00e5let med prosjektet vil v\u00e6re \u00e5 unders\u00f8ke om Bergen kommune har etablert en eierstyring av Bergen Havn AS i samsvar med lovkrav og etablerte normer for eierskapsforvaltning, samt egne vedtak og rutiner. Videre er det et form\u00e5l \u00e5 unders\u00f8ke i hvilken grad Bergen Havn AS har etablert hensiktsmessige systemer for internkontroll for \u00e5 sikre at eiernes m\u00e5l, krav og forventninger blir fulgt opp. Med bakgrunn i form\u00e5let er det utarbeidet f\u00f8lgende problemstillinger som vil bli unders\u00f8kt: 1) Har Bergen kommune etablert en eierstyring av Bergen Havn AS i samsvar med lovkrav, relevante anbefalinger og etablert rutiner for eierskapsforvaltning? Herunder: 1 a) Har Bergen kommune etablert en eierstrategi med tydelige m\u00e5l, krav og forventninger til Bergen Havn AS? b) Har Bergen kommune fulgt opp selskapet i samsvar med etablert rutiner for eierstyring og de f\u00f8ringer som er gitt til Bergen Havn AS? c) Har Bergen kommune tilstrekkelige rutiner for \u00e5 holde folkevalgte organ jevnlig oppdatert om driften og utviklingen til Bergen Havn AS? d) Har Bergen kommune sikret en hensiktsmessig sammensetning av styret til Bergen Havn AS, og er styreutnevnelsene i samsvar med kommunens regler for dette? Under dette, blir det gjennomf\u00f8rt systematiske styreevalueringer, og blir evalueringene brukt i arbeidet med rekruttering og oppl\u00e6ring av nye styremedlemmer? 2) Har Bergen Havn AS etablert et hensiktsmessig system for oppf\u00f8lging av krav og forventninger fra Bergen kommune som eier? Herunder: a) Har Bergen Havn AS etablert egne styringsdokumenter for virksomheten (strategier, handlingsplaner mv.), som bygger videre p\u00e5 f\u00f8ringene i de overordnede styringsdokumentene fra eierne? b) Er fullmakter, myndighet og ansvar i Bergen Havn AS tydelig definert? c) Har Bergen Havn AS hensiktsmessige systemer for \u00e5 sikre at: i) M\u00e5l blir innfridd? ii) Risikoer blir identifisert? iii) Risikoreduserende tiltak og kontroller blir iverksatt? iv) Avvik blir fulgt opp? d) I hvilken grad har Bergen Havn etablert rutiner for \u00e5 sikre at sentrale arbeidsprosesser blir gjennomf\u00f8rt i samsvar regelverk og f\u00f8ringer fra eierne? Revisjonskriterier Revisjonskriteriene vil bli hentet fra og utledet av autoritative kilder, rettsregler, politiske vedtak og fastsatte retningslinjer. Revisjonskriteriene er ikke utt\u00f8mmende for hva som kan v\u00e6re relevant i forvaltningsrevisjonen og eierskapskontrollen. Deloitte nevner blant annet f\u00f8lgende lover og anbefalinger: Kommuneloven \u00a7 26-1 p\u00e5legger Bergen kommune \u00e5 utarbeide en eierskapsmelding som skal vedtas av bystyret minst \u00e9n gang per valgperiode. Eierskapsmeldingen skal inneholde: a) Kommunens eller fylkeskommunens prinsipper for eierstyring. b) En oversikt over selskaper, kommunale eller fylkeskommunale foretak og andre virksomheter som kommunen eller fylkeskommunen har eierinteresser eller tilsvarende interesser i. c) Kommunens eller fylkeskommunens form\u00e5l med sine eierinteresser eller tilsvarende interesser i virksomhetene nevnt i bokstav b. Aksjeloven \u00a7 5-1 f\u00f8rste ledd viser til at \u00abgjennom generalforsamlingen ut\u00f8ver aksjeeierne den \u00f8verste myndighet i selskapet\u00bb. Alle aksjeeierne har rett til \u00e5 m\u00f8te i generalforsamlingen, jf. \u00a7 5-2. 2 Styremedlemmene blir valgt av generalforsamlingen, som ogs\u00e5 avgj\u00f8r om det skal velges varamedlemmer (jf. \u00a7 6-3 f\u00f8rste ledd). Styremedlemmer tjenestegj\u00f8r i to \u00e5r og tjenestetiden kan i vedtektene settes kortere eller lengere, herunder p\u00e5 ubestemt tid (jf. \u00a7 6-6). I aksjeloven \u00a7 6-12 g\u00e5r det fram at: 1) Forvaltningen av selskapet h\u00f8rer under styret. Styret skal s\u00f8rge for forsvarlig organisering av virksomheten. 2) Styret skal i n\u00f8dvendig utstrekning fastsette planer og budsjetter for selskapets virksomhet. Styret kan ogs\u00e5 fastsette retningslinjer for virksomheten. 3) Styret skal holde seg orientert om selskapets \u00f8konomiske stilling og plikter \u00e5 p\u00e5se at dets virksomhet, regnskap og formuesforvaltning er gjenstand for betryggende kontroll. \u00a7 6-12 er den paragrafen som definerer \u00abforvaltningsansvaret\u00bb til styret. \u00a7 6-13 blir tilsvarende omtalt som \u00abtilsynsansvaret\u00bb. Det g\u00e5r fram av \u00a7 6-13 at styret sitt tilsynsansvar inneb\u00e6rer at styret skal f\u00f8re tilsyn med den daglige ledelsen og selskapet sin virksomhet ellers. Styret kan fastsette instruks for den daglige ledelsen. If\u00f8lge \u00a7 6-14 skal daglig leder st\u00e5 for den daglige ledelsen av selskapet sin virksomhet, samt f\u00f8lge de retningslinjer og p\u00e5legg som styret gir. Videre har KS utarbeidet 21 anbefalinger for god eierstyring og selskapsledelse i kommunal sektor. Deloitte har vist til et utvalg av anbefalingene, som vil v\u00e6re s\u00e6rlig relevante. Norsk utvalg for eierstyring og selskapsledelse (NUES) utarbeider og reviderer \u00e5rlig sine anbefalinger for eierstyring og selskapsledelse. Dokumentet best\u00e5r av 15 kapitler med flere anbefalinger i hvert kapittel, og dekker sentrale omr\u00e5der innenfor eierstyring som for eksempel generalforsamling, valgkomite, styresammensetning, styrets arbeid, risikostyring og internkontroll, godtgj\u00f8relse til styret og ledende personer, og informasjon og kommunikasjon. Anbefalingene fra NUES vil bli brukt til \u00e5 supplere og utfylle de andre revisjonskriteriene i eierskapskontrollen. Relevante styringsdokument og vedtak fra Bergen kommune kan ogs\u00e5 bli benyttet som revisjonskriterium. Metode Deloitte utf\u00f8rer forvaltningsrevisjon og eierskapskontroll i samsvar med gjeldende standarder for forvaltningsrevisjon (RSK 001) og eierskapskontroll (RSK 002). Alle prosjekt blir kvalitetssikret i samsvar med kravene til kvalitetssikring i Deloitte Policy Manual (DPM). Informasjon om Bergen Havn AS og Bergen kommune, samt dokumentasjon p\u00e5 etterlevelse av interne rutiner, regelverk mm. bli samlet inn og analysert. Innsamlet dokumentasjon vil bli vurdert opp mot revisjonskriteriene. For \u00e5 f\u00e5 supplerende informasjon til skriftlige kilder vil Deloitte intervjue utvalgte personer fra Bergen kommune og Bergen Havn AS. For \u00e5 f\u00e5 informasjon om kommunen sin strategi for og eierstyring av Bergen Havn AS vil Deloitte intervjue finansbyr\u00e5d, kommunaldirekt\u00f8r for finans, seksjonsleder for eierskapsseksjonen og eventuelt andre personer i kommunen som sitter med relevant kunnskap p\u00e5 omr\u00e5de. For \u00e5 f\u00e5 informasjon om Bergen Havn AS sin virksomhetsstyring og etterlevelse av krav og forventninger tar revisor sikte p\u00e5 \u00e5 intervjue ledergruppen og styreleder til selskapet, til sammen rundt 10 intervjuer. Oppsummering av intervju vil bli sendt til de intervjuede for verifisering, og det er informasjon fra de verifiserte intervjureferatene som vil bli benyttet i rapporten. Datadelen av rapporten vil bli sendt til kommunen ved finansbyr\u00e5d (eierrepresentant), samt ledelsen i Bergen Havn AS for verifisering, og eventuelle faktafeil vil bli rettet opp i den 3 endelige versjonen. Deretter vil hele rapporten, inkludert vurderingsdeler og eventuelle forslag til tiltak, bli sendt til kommunen samt selskapsledelsen for uttale. H\u00f8ringsuttalelsene vil bli vedlagt den endelige rapporten som blir sendt til kontrollutvalget. Tid og ressursbruk Birte Bj\u00f8rkelo er oppdragsansvarlig partner p\u00e5 oppdraget og vil st\u00e5 for overordnet styring av prosjektet og kvalitetssikring av rapport. Deloitte vil sette sammen et team som sikrer at prosjektet blir gjennomf\u00f8rt i samsvar med gjeldende retningslinjer, samt med n\u00f8dvendig kompetanse og erfaring innenfor kommunal revisjon. Sammensetningen av team vil bli avklart med kontrollutvalget i forkant av oppstart. Med utgangspunkt i prosjektet sin karakter og planen som er lagt for hvordan prosjektet skal bli gjennomf\u00f8rt vil det ta totalt 650-800 timer \u00e5 gjennomf\u00f8re prosjektet (omfanget vil avhenge av hvilke og hvor mange arbeidsprosesser/omr\u00e5der som skal gjennomg\u00e5s). Oppstart av prosjektet skjer i 2024 etter avtale med kontrollutvalget. Rapporten vil v\u00e6re klar for oversendelse til kontrollutvalget ved sekretariatet om lag seks arbeidsm\u00e5neder etter oppstart. Sekretariatets vurdering Sekretariatet vurderer at det er hensiktsmessig \u00e5 bestille de to prosjektene om Bergen Havn i samme sak og med en felles prosjektplan, slik revisor her har lagt opp til. Begge prosjektene st\u00e5r p\u00e5 planene for forvaltningsrevisjon og eierskapskontroll, som bystyret trolig vil vedta i m\u00f8te 19.-20. juni. Sekretariatet anbefaler at bestillingen foretas under forutsetning av bystyrets godkjenning av planene, og at arbeidet f\u00f8rst settes i gang etter bystyrets vedtak. Det vil etter sekretariatets vurdering v\u00e6re dekning for hele eller mesteparten av dette prosjektet p\u00e5 revisjonsbudsjettet for 2024. Sekretariat og ledelse vil i m\u00f8tet 11. juni, trolig under saken budsjettforslag 2025, orientere om status for p\u00e5l\u00f8pte og forventede kostnader til revisjon resten av \u00e5ret 2024. Forslag til vedtak: Under forutsetning av at bystyret vedtar kontrollutvalgets forslag til planer for forvaltningsrevisjon og eierskapskontroll 2024-2028, bestiller kontrollutvalget prosjektet \u00abForvaltningsrevisjon og eierskapskontroll av Bergen Havn AS\u00bb, i tr\u00e5d med vedlagte prosjektplan av juni 2024, fra forvaltnings- og eierskapsrevisor Deloitte AS. Dato: 3. juni 2024 Eli M. Velle - Leder Dokumentet er godkjent elektronisk. Vedlegg: 1. Forvaltningsrevisjon og eierskapskontroll av Bergen Havn AS - prosjektplan juni 2024 2. Vedlegg til prosjektplan \u2013 spesifisert timebudsjett \u2013 u.off. jf. offl. \u00a7 13, jf. fvl. \u00a7 13 f\u00f8rste ledd nr. 2 4 "
}