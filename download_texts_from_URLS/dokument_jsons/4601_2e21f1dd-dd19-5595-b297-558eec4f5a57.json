{
  "dokument_id": "2e21f1dd-dd19-5595-b297-558eec4f5a57",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Veileder til lov og forskrift for helse- og omsorgstjenester til innsatte i fengsel\u202f ",
  "url": "https://bergen.kommune.no/politikere-utvalg/api/fil/bk360/11873469/Framstilling-Horingsuttalelse-Veileder-til-lov-og-forskrift-for-helse-og-omsorgstjenester-til-innsatte-i-fengsel-",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/192037-3 H\u00f8ringsuttalelse - Veileder til lov og forskrift for helse- og omsorgstjenester til innsatte i fengsel Hva saken gjelder: Helsedirektoratet har sendt p\u00e5 h\u00f8ring veileder for helse- og omsorgstjenester i fengsel. H\u00f8ringsfrist: 19. januar 2025. Helsedirektoratet har gitt utsatt frist til 10.februar 2025. Etter helse- og omsorgstjenesteloven \u00a73-9 skal de kommunene hvor det ligger fengsler, ha tilbud om helse- og omsorgstjenester for de innsatte. Nasjonale faglige r\u00e5d om kommunale helse- og omsorgstjenester til innsatte var p\u00e5 ekstern h\u00f8ring v\u00e5ren 2023. Det kom inn innspill som har f\u00f8rt til store endringer. Helsedirektoratet har besluttet \u00e5 omarbeide de faglige r\u00e5dene til Veileder til lov og forskrift for helse- og omsorgstjenester til innsatte i fengsel. Grunnet de store endringene dette har medf\u00f8rt, er veilederen sendt p\u00e5 ny ekstern h\u00f8ring. Helsedirektoratet \u00f8nsker s\u00e6rlig innspill p\u00e5 om veilederen kan v\u00e6re et godt verkt\u00f8y i arbeidet med \u00e5 ivareta behovet for helse- og omsorgstjenester for innsatte i norske fengsler. Bergen kommune gav i sak 190/23 h\u00f8ringsuttalelse til Nasjonale faglige r\u00e5d om kommunale helse- og omsorgstjenester til innsatte. Byr\u00e5dets vurdering og forslag til h\u00f8ringsuttalelse: Bergen kommune understreker viktigheten av \u00e5 utarbeide en veileder for helse- og omsorgstjenester til innsatte, for \u00e5 sikre en felles forst\u00e5else av deres rettigheter. Det er ogs\u00e5 viktig \u00e5 sikre at det er mulig \u00e5 innfri de rettigheter den innsatte har p\u00e5 n\u00f8dvendige tjenester. Hva som anses \u00e5 v\u00e6re n\u00f8dvendig helsehjelp og hvilket niv\u00e5 denne b\u00f8r ligge p\u00e5, vil utvikle seg over tid. Derfor m\u00e5 veiledere oppdateres i tr\u00e5d med samfunnsutviklingen og de muligheter som finnes for \u00e5 tilby innbyggerne tjenester. Samtidig er det viktig at veiledere respekterer ansvarsfordelingen mellom stat og kommuner. Utredningsinstruksen Kommunens lovp\u00e5lagte oppgaver for helse- og omsorgstjenester, er i stor grad gitt i form av rettslige standarder i lov. En rettslig standard er en lovtekst som viser til en vurderingsnorm utenfor loven. Lovtekster som inneholder rettslige standarder utvikler seg og forandrer innhold over tid, etter hvert som standarden endrer seg. I helseretten er dette gjort ved at innbyggerne skal ha \u00abn\u00f8dvendige\u00bb og \u00abforsvarlige tjenester\u00bb. Nasjonale veiledere konkretiserer de rettigheter innbyggerne har, og veiledere har dermed stor p\u00e5virkning p\u00e5 kommunenes forpliktelser. N\u00e5r innhold i eller omfang av hva som skal til for \u00e5 gi en forsvarlig tjeneste endres, p\u00e5virker dette ogs\u00e5 selvsagt ressursbruken i kommunene. En forutsetning for at kommunene skal kunne gi tjenester til innbyggerne, er at det er tilgjengelig ressurser i form av budsjett og personell. Sv\u00e6rt ofte inneholder veiledere tiltak 1 som har \u00f8konomiske konsekvenser. Denne veilederen har \u00f8konomiske konsekvenser, men vi kan ikke se at dette er vurdert i forbindelse med utarbeiding av veilederen. Utredningsinstruksen gjelder for alt utredningsarbeid i staten som ang\u00e5r oppgaver og plikter som legges til kommuner og fylkeskommuner. Instruksen med veileder skal f\u00f8lges ved utredning av b\u00e5de \u00f8konomiske og juridiske virkemidler staten bruker overfor kommunal sektor. I Meld. St.12 (2011-2012) Stat og kommune -styring og samspel er det understreket at det er sv\u00e6rt viktig at det foreligger grundige utredninger n\u00e5r kommuner eller fylkeskommuner skal p\u00e5legges nye oppgaver eller plikter, eller det skal innf\u00f8res s\u00e6rlige \u00f8konomiske styringsvirkemidler som ber\u00f8rer forutsetningene for lokalt selvstyre. Dette er tradisjonelt forst\u00e5tt som nye plikter som gis i forbindelse med lovgivning, men n\u00e5r lovgivningen er gitt som en rettslig standard er ikke dette tilstrekkelig. N\u00e5r vurderingsnormen ligger utenfor loven, m\u00e5 utredningsinstruksen anvendes ogs\u00e5 n\u00e5r normen endres. If\u00f8lge pkt. 4.5.3 i Veileder for statlig styring av kommuner og fylkeskommuner skal det \u00abved oppgave- og regelendringer med \u00f8konomiske konsekvenser for kommunesektoren skal kommunene tilf\u00f8res eller trekkes i midler i samsvar med ansl\u00e5tte merutgifter eller innsparinger for kommunene eller fylkeskommunene samlet jf. finansieringsprinsippet\u00bb. Dette er ytterligere presisert i veilederens kommentarer: \u00abDet er et viktig prinsipp at kommunene samlet skal kompenseres fullt ut for ansl\u00e5tte merutgifter som f\u00f8lge av nye oppgaver og endringer i regelverk\u00bb. Gjennom nasjonale veiledere og s\u00e6rlig Samhandlingsreformen som ble innf\u00f8rt i 2009, er det gjennomf\u00f8rt omfattende overf\u00f8ring av oppgaver fra sykehus til kommuner. Samtidig har ny kunnskap og faglig utvikling \u00f8kt kravene som stilles for at helse- og omsorgstjenesten skal v\u00e6re forsvarlige. Det meste av oppgaveoverf\u00f8ringene og skjerping av krav som f\u00f8lge av ny kunnskap er skjedd uten at det er gjort vurderinger av \u00f8konomiske konsekvenser eller tilf\u00f8rt ressurser. Stor avstand mellom det som settes som standard i nasjonale anbefalinger og det som er mulig gitt \u00f8konomiske rammer og tilgang p\u00e5 n\u00f8dvendig helsepersonell, vil f\u00f8re til et \u00f8kende gap mellom forventninger og det kommunen kan tilby den enkelte. Vi ber p\u00e5 denne bakgrunn om at staten sikrer at det gj\u00f8res tilstrekkelige utredninger i forbindelse med utarbeidelse av nasjonale veiledere n\u00e5r disse har et innhold som har \u00f8konomiske konsekvenser for kommunen i form av nye oppgaver eller endrede krav. \u00abImportmodellen\u00bb Vi er usikre p\u00e5 hvor dette begrepet kommer fra, og vi finner ingen referanser til begrepet som det vises til i veilederen, i lovens forarbeider. N\u00e5r det gjelder flere av tjenestene som veilederen mener skal \u00abimporteres\u00bb i fengslene, betyr dette en utvidelse av hvem som er m\u00e5lgruppe for de aktuelle tjenestene. Bergen kommune mener videre at veilederen ikke tar h\u00f8yde for utfordringene i den praktiske gjennomf\u00f8ringen av \u00abimportmodellen\u00bb for helse- og omsorgstjenester i kriminalomsorgen, og utfordringene med b\u00e6rekraftige helse- og omsorgstjenester samfunnet st\u00e5r over for i dag. Forekomsten av rus- og psykiske lidelser blant innsatte i norske fengsler er h\u00f8yere enn i befolkningen ellers1. Samtidig er gjennomsnittsalderen til innsatte i norske fengsler \u00f8kende. If\u00f8lge en rapport fra Kriminalomsorgsdirektoratet (KDI) fra 20202, har andelen eldre innsatte 1 Innsatte i fengsel skal sikres gode helsetjenester - regjeringen.no 2 CORA: Eldre innsatte i norske fengsler : Situasjon, analyse, utfordringer og l\u00f8sninger 2 \u00f8kt fra 6% i 2000 til 19% i 2019. Rapporten sier ogs\u00e5 at dersom andelen og antallet eldre innsatte fortsetter \u00e5 stige, m\u00e5 kriminalomsorgen finne m\u00e5ter \u00e5 h\u00e5ndtere denne stadig voksende gruppen p\u00e5. Flere eldre under straffegjennomf\u00f8ring kan medf\u00f8re st\u00f8rre utfordringer knyttet til behandling og pleie- og omsorgstjenester for innsatte. Det kan kreve praktiske bygningsmessige endringer og for eksempel tettere dialog med kommunale tjenesteytere, men ogs\u00e5 nytenkning knyttet til ulike straffegjennomf\u00f8ringsformer for denne gruppen innsatte. Helse- og omsorgstjenestene er helt avhengige av at kriminalomsorgen oppfyller sitt ansvar for \u00e5 tilrettelegge og p\u00e5 andre m\u00e5ter finne l\u00f8sninger for \u00e5 h\u00e5ndtere innsattes bistandsbehov. For \u00e5 strekke til som verkt\u00f8y m\u00e5 veilederen ogs\u00e5 beskrive kriminalomsorgens ansvar. Helsepersonellkommisjonens rapport Tid for handling peker p\u00e5 store utfordringer med tanke p\u00e5 b\u00e6rekraften i viktige helse- og omsorgstjenester. Det er allerede n\u00e5 store rekrutteringsutfordringer i helsetjenestene. Bergen kommune har pr. n\u00e5 ca. 500 ledige \u00e5rsverk i den kommunale helse- og omsorgstjenesten som f\u00f8lge av mangel p\u00e5 helsepersonell. Utfordringene vil forsterke seg kraftig i kommende \u00e5r som f\u00f8lge av store demografiske endringer. Kommisjonen skriver p\u00e5 side 5 i sin rapport: \u00abPersonellveksten i helse- og omsorgstjenesten har s\u00e5 langt v\u00e6rt vesentlig h\u00f8yere enn befolknings-veksten. Bemanningsutviklingen i tjenesten er ikke b\u00e6rekraftig. Det betyr at det m\u00e5 arbeides systematisk p\u00e5 alle niv\u00e5 for \u00e5 begrense utviklingen. Utfordringen g\u00e5r til politikerne, eiere og ledelse, tilsynsmyndighetene, fagmilj\u00f8ene og den enkelte ansatte i tjenesten. Tiltak som tilrettelegger for best mulig bruk av ansattes tid og kompetanse er avgj\u00f8rende. Hovedprioriteten for helsepolitikerne i \u00e5rene fremover, b\u00f8r v\u00e6re \u00e5 utvikle tiltak og investere i l\u00f8sninger som gir lavest mulig personellvekst i helse- og omsorgstjenestene.\u00bb Bergen kommune mener at veilederen slik den foreligger n\u00e5, anbefaler tjenester utover det kommunen tilbyr sine \u00f8vrige innbyggere. Helsepersonellmangel, flere som trenger helsehjelp og sv\u00e6rt utfordrende kommune\u00f8konomi gj\u00f8r det n\u00f8dvendig \u00e5 begrense og redusere omfanget av tjenester som gis. Det er behov for tydelig retning og rammer slik at fagfolk kan foreta n\u00f8dvendige prioriteringer. I 2025 starter kommunen et arbeid med \u00e5 vurdere endringer i kriterier for tjenestetildeling og utm\u00e5ling innenfor helse- og omsorgstjenestene for \u00e5 kunne sikre innbyggerne helt n\u00f8dvendige tjenester, ogs\u00e5 n\u00e5r personellmangelen \u00f8ker i kommende \u00e5r. Kommunen m\u00e5 ogs\u00e5 jobbe med \u00e5 justere forventningene til hvilke oppgaver som skal l\u00f8ses av kommunens helse- og omsorgstjenester, og hva som kan l\u00f8ses av andre. Veileder til lov og forskrift for helse- og omsorgstjenester til innsatte i fengsel \u00f8ker forventingene til hvilke oppgaver kommunen skal l\u00f8se. Det finansielle ansvarsprinsipp Bergen kommune har tidligere, senest 1.mai 2024, bedt Helsedirektoratet om styrking av budsjett til fengselshelsetjenesten. I helse- og omsorgstjenestelovens \u00a7 11-5, f\u00f8rste ledd, andre setning st\u00e5r det at: \u00abTil de ber\u00f8rte kommuner yter dessuten staten \u00e5rlig et s\u00e6rskilt tilskudd til fengselshelsetjenesten, jf. \u00a7 3-9\u00bb. I Prop.91L (2010.2022) Lov om kommunale helse- og omsorgstjenester m.m. st\u00e5r det under pkt. 13.2.10: \u00abKommuner med fengsler (om lag 80 kommuner totalt), har dermed en lovp\u00e5lagt plikt til \u00e5 yte helsetjenester til innsatte. Staten yter \u00e5rlig et s\u00e6rskilt \u00f8remerket tilskudd til ber\u00f8rte kommuner for fengselshelsetjenesten. Tilskuddet skal sikre et like godt helsetjenestetilbud for innsatte som for befolkningen for \u00f8vrig.\u00bb Det st\u00e5r eksplisitt i lovteksten at finansiering av fengselshelsetjenesten ikke er innlemmet i kommunens rammetilskudd og at denne finansieringen kommer i tillegg til rammefinansieringen. Direktoratet hevder at tilskuddet er ment \u00e5 kun delvis dekke finansiering av tjenestene. Vi er ukjent med n\u00e5r dette er blitt besluttet og av hvem og vi kan heller ikke se at endringen er utredet. 3 Frem til 2020 dekket tilskuddet ogs\u00e5 kommunens utgifter til tjenester til innsatte. \u00c5rsaken til at det siden dette ikke har v\u00e6rt tilstrekkelig til \u00e5 dekke kommunens utgifter til tjenesten, er trolig en kombinasjon av at gruppen innsatte har endret karakter, at ny kunnskap tilsier behandling av flere tilstander \u2013 og at kriminalomsorgen har redusert antall betjenter i fengselet. I 2024 subsidierte Bergen kommune fengselshelsetjenesten med ca. 2,5 millioner. Tilskuddet m\u00e5 justeres i tr\u00e5d med utviklingen i utgiftene til tjenesten med h\u00f8yere forekomst av helseproblemer og h\u00f8yere alder hos innsatte. Samtidig opplever vi at antall ansatte i kriminalomsorgen i Bergen fengsel er blitt redusert og at kriminalomsorgen mener at oppf\u00f8lging av innsatte i st\u00f8rre grad enn tidligere, skal ivaretas av kommunens helse- og omsorgstjeneste. I statens veileder for statlig styring av kommuner og fylkeskommuner kap. 4.5.3 st\u00e5r det: \u00abVed oppgave- og regelendringer med \u00f8konomiske konsekvenser for kommunesektoren skal kommunene tilf\u00f8res eller trekkes i midler i samsvar med ansl\u00e5tte merutgifter eller innsparinger for kommunene eller fylkeskommunene samlet (jf. finansieringsprinsippet og retningslinje 19). Kommunesektoren kan i utgangspunktet kompenseres gjennom rammetilskuddet eller gjennom \u00f8remerkede tilskudd.\u00bb Anbefalingene i veilederen som er p\u00e5 h\u00f8ring vil inneb\u00e6re nye oppgaver for kommunen. Om innsatte skal tildeles personlig assistanse, herunder praktisk bistand og oppl\u00e6ring og st\u00f8ttekontakt jf. helse- og omsorgstjenestelovens \u00a7 3-2nr. 6 bokstav b, m\u00e5 det i tillegg til en lovendring, overf\u00f8res n\u00f8dvendige ressurser til kommunene som har ansvar for fengselshelsetjenestene, jf. det finansielle ansvarsprinsipp. Bergen kommune stiller ogs\u00e5 sp\u00f8rsm\u00e5l ved at veilederen kommer med sterke og detaljerte anbefalinger om en bestemt organisering av tjenestene til innsatte. Kommunene ut\u00f8ver sitt selvstyre innenfor nasjonale rammer. Eventuelle begrensninger i det kommunale og selvstyret m\u00e5 ha hjemmel i lov, jf. Kommunelovens \u00a7 2-1(3). Helsetjenester i hjemmet og praktisk bistand Kommunens plikt til \u00e5 gi helse- og omsorgstjenester til innsatte, er hjemlet i helse- og omsorgstjenestelovens \u00a7 3-9 og Bergen kommune er enig i at innsatte har krav p\u00e5 forsvarlige helsetjenester fra kommunen, men ikke i form av \u00abhelsetjenester i hjemmet\u00bb. Et fengsel er en institusjon og ikke et hjem. En naturlig forst\u00e5else av lovens ordlyd, er at \u00abhelsetjenester i hjemmet\u00bb da ikke er en aktuell tjeneste til innsatte i en institusjon. Det har heller aldri v\u00e6rt praksis \u00e5 tildele helsetjenester i hjemmet til innsatte i fengsel. N\u00e5r det gjelder personlig assistanse, herunder praktisk bistand og oppl\u00e6ring og st\u00f8ttekontakt jf. helse- og omsorgstjenestelovens \u00a7 3-2nr. 6 bokstav b, mener vi at dette bygger p\u00e5 en feil forst\u00e5else av loven. Personlig assistanse er en tjeneste som er videref\u00f8rt fra sosialtjenesteloven og dette er en fellesbetegnelse for \u00abhjemmehjelpstjenester\u00bb, samt annen hjelpevirksomhet for eldre, funksjonshemmede, barnefamilier og andre. Form\u00e5let er hjelp til dagliglivets praktiske gj\u00f8rem\u00e5l i hjemmet, samt hjelp til egenomsorg og personlig stell. Innen de mer organiserte deler av livet som for eksempel under et opphold i institusjon, hadde en if\u00f8lge den opprinnelige reguleringen i sosialtjenesteloven, ikke rett p\u00e5 tjenesten. Det har v\u00e6rt flere lovrevisjoner hvor det vises til at tidligere rettigheter videref\u00f8res. Vi kan ikke se at utvidelsen som foresl\u00e5s i denne veilederen, p\u00e5 noe tidspunkt er utredet og heller ikke finansiert. Utgangspunktet er da at det er institusjonseier som er ansvarlig for \u00e5 dekke eventuelle behov for personlig assistanse mens personen oppholder seg i institusjonen. Dersom forvaltningslovens regler om enkeltvedtak skal gj\u00f8res gjeldende for innsatte i fengsel, m\u00e5 ogs\u00e5 dette utredes og det m\u00e5 vurderes om enkeltvedtak vil bedre rettsikkerheten for innsatte. Det m\u00e5 ogs\u00e5 vurderes om det vil v\u00e6re en riktig prioritering \u00e5 bruke 4 helsepersonell det er knapphet p\u00e5 til \u00e5 skrive enkeltvedtak om tildeling av tjenester for personer som oppholder seg i en institusjon de heller ikke fritt kan forlate. Behov vil typisk avdekkes av fengselshelsetjenesten selv, eller formidles av ansatte i kriminalomsorgen. Dette betyr ikke at det ikke skal v\u00e6re mulig for innsatte \u00e5 skrive en egens\u00f8knad om tjenester som besvares, men innsatte overv\u00e5kes tett og det b\u00f8r brukes andre metoder for \u00e5 sikre forsvarlige helse- og omsorgstjenester til innsatte. Muligheten til \u00e5 klage p\u00e5 uforsvarlig hjelp eksisterer uavhengig av om det skrives enkeltvedtak eller ikke. Velger en gjennom lovendring \u00e5 innf\u00f8re krav om enkeltvedtak n\u00e5r helsetjenester gis i fengsel, m\u00e5 kommunene tilf\u00f8res n\u00f8dvendige ressurser for \u00e5 kunne prioritere dette. Det er viktig \u00e5 reservere knappe helsepersonellressurser til oppgaver som krever helsefaglig kompetanse. Oppgaver som kan utf\u00f8res av annet personell enn helsepersonell, kan ivaretas av fengslene selv. Vi opplever i \u00f8kende grad at lav bemanning i fengslene f\u00f8rer til at enkle oppgaver som \u00e5 hjelpe innsatt med for eksempel \u00e5 ta av en st\u00f8ttestr\u00f8mpe p\u00e5 kveld, henvises til kommunen. Dette er en oppgave som ikke krever spesiell kompetanse og tar anslagsvis 5 minutter \u00e5 utf\u00f8re av den som er til stede i fengselet. Skulle kommunen sende inn en ansatt for \u00e5 ta av st\u00f8ttestr\u00f8mpen, vil det minimum m\u00e5tte settes av en time til oppgaven med reisetid. Den ansatte m\u00e5 i forkant ogs\u00e5 ha oppl\u00e6ring i sikkerhet knyttet til \u00e5 skulle gi tjenester i fengselet. Dersom kommunalt personell skal ivareta det l\u00f8pende behovet for praktisk bistand i det daglige (mat, toalettbes\u00f8k, av- og p\u00e5kledning osv.) m\u00e5 personell l\u00e5se seg inn og ut av avdelingene gjentatte ganger i l\u00f8pet av d\u00f8gnet, eller v\u00e6re til stede der i lengre tidsrom. Dette vil kreve at kommunen \u00f8ker bemanningen i fengselshelsetjenesten med flere \u00e5rsverk. Det reiser ogs\u00e5 sp\u00f8rsm\u00e5l om sikkerhetsforhold, og personell fra kriminalomsorgen m\u00e5 i mange tilfeller ogs\u00e5 v\u00e6re til stede samtidig med kommunalt personell. Dette vil neppe v\u00e6re samfunns\u00f8konomisk gunstig. Bergen kommune \u00f8nsker \u00e5 samarbeide med kriminalomsorgens personell som er til stede i avdelingene for \u00e5 l\u00f8se de innsattes behov for praktisk hjelp som ikke krever helsefaglig kompetanse og kan veilede og gi oppl\u00e6ring til ansatte i kriminalomsorgen. Det er viktig at kriminalomsorgen f\u00e5r tilstrekkelige ressurser til \u00e5 h\u00e5ndtere den \u00f8kende andelen hjelpetrengende innsatte. Soningsforhold Veilederen er klar p\u00e5 kommunens ansvar for \u00e5 gi forsvarlige helse- og omsorgstjenester til innsatte, men n\u00e5r hjelpebehovet hos innsatte g\u00e5r opp, samtidig som personaltettheten i kriminalomsorgen g\u00e5r ned, inneb\u00e6rer det at ressursinnsatsen for den kommunale helse- og omsorgstjenesten m\u00e5 \u00f8ke. Ressursmangel i kriminalomsorgen p\u00e5virker de innsattes helse negativt, og behovet for kontakt med stedlig helsetjeneste \u00f8ker. Innsatte har to hjelpeapparater som skal ivareta dem: Kriminalomsorgen og helsetjenestene. Kriminalomsorgen eier b\u00e5de de fysiske og formelle rammene rundt den innsattes situasjon. Lokalene er ikke tilrettelagt for personer med funksjonsnedsettelse. Det mangler egnede rom eller utstyr til \u00e5 kunne gi helsehjelp innsatte trenger, p\u00e5 en god m\u00e5te. De fysiske rammene gj\u00f8r at innsatte med funksjonssvikt f\u00e5r et \u00f8kt hjelpebehov p\u00e5 grunn av manglende fysisk tilrettelegging av bygget. Bergen kommune \u00f8nsker at veilederen gir veiledning som tar disse rammene til etterretning. Den \u00f8kende sykeligheten blant innsatte m\u00e5 m\u00f8tes med felles innsats. Kriminalomsorgen m\u00e5 v\u00e6re med p\u00e5 \u00e5 l\u00f8se utfordringene knyttet til \u00f8kende sykdomsforekomst og hjelpebehov blant de innsatte. Kriminalomsorgens ansatte m\u00e5 settes i stand faglig og kapasitetsmessig til \u00e5 ivareta omsorgen for dagens innsatte i fengsel. Soningsforholdene p\u00e5virker de innsattes helse, og kriminalomsorgen m\u00e5 bidra med rammebetingelser som ikke skaper, men heller forebygger fysiske og psykiske helseproblemer. 5 Ny NOU v\u00e5ren 2025 Bergen kommune er kjent med at det skal legges fram en NOU i mars 2025, som kan medf\u00f8re endringer i samarbeidet mellom kriminalomsorgen og de som yter tjenester i fengsel. Deres mandat er blant annet \u00e5 utrede hvordan innsattes helse, s\u00e6rlig med vekt p\u00e5 alvorlige psykiske lidelser eller utviklingshemming, best kan ivaretas under varetekt, straffegjennomf\u00f8ring og ved tilbakef\u00f8ring til samfunnet. Det skal utredes l\u00f8sninger innenfor dagens arbeidsdeling og organisering mellom kriminalomsorgen og helse- og omsorgstjenesten. Det er ogs\u00e5 i mandatet \u00e5 tydeliggj\u00f8re hvilke krav som m\u00e5 stilles til kriminalomsorgen for \u00e5 forebygge helseskade hos innsatte og ivareta deres helse under varetekt og straffegjennomf\u00f8ring, samt presisere hva kriminalomsorgens tilretteleggeransvar inneb\u00e6rer i praksis, og foresl\u00e5 eventuelle n\u00f8dvendige tiltak. Vi ber Helsedirektoratet vurdere om det er hensiktsmessig \u00e5 ferdigstille en nasjonal veileder f\u00f8r innholdet i NOUen er kjent og denne er behandlet. Vedtakskompetanse: Byr\u00e5dets fullmakter pkt. 2.10.2 vedtatt av Bergen bystyre 27. november 2024 i sak 462/24: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Bystyreutvalgene kan avgi h\u00f8ringsuttalelser p\u00e5 vegne av Bergen kommune i h\u00f8ringssaker som forretningsutvalget har tildelt et utvalg. Forretningsutvalget har i m\u00f8te 14.01.2025 i sak 10/25 fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring- Veileder til lov og forskrift for helse- og omsorgstjenester til innsatte i fengsel\u00bb p\u00e5 vegne av Bergen kommune Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abVeileder til lov og forskrift for helse- og omsorgstjenester til innsatte\u00bb slik den fremkommer av byr\u00e5dets forslag. Dato: 21. januar 2025 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Helse- og omsorgstjenester til innsatte i fengsel (H\u00d8RINGSUTKAST) 6 "
}