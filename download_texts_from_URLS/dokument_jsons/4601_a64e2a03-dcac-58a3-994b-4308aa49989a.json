{
  "dokument_id": "a64e2a03-dcac-58a3-994b-4308aa49989a",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Fauzia Hussain-Wiik (A) og Jeron Joseph (A) om at alle nye sykehjem skal organiseres som heltidssykehjem",
  "url": "https://bergen.kommune.no/politikere-utvalg/api/fil/bk360/10321230/Svar-pa-representantforslag-fra-Fauzia-Hussain-Wiik-A-og-Jeron-Joseph-A-om-at-alle-nye-sykehjem-skal-organiseres-som-heltidssykehjem",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/24738-8 Saksbehandler: J\u00f8rgen Meland Fra Dato: 8. mai 2024 Byr\u00e5d for eldre, helse og omsorg Svar p\u00e5 representantforslag fra Fauzia Hussain-Wiik (A) og Jeron Joseph (A) om at alle nye sykehjem skal organiseres som heltidssykehjem Forretningsutvalget har i m\u00f8te 13. februar 2024 i sak 62/24 fattet f\u00f8lgende vedtak: 1. Representantforslag fra Fauzia Hussain-Wiik (A) og Jeron Joseph (A) om at alle nye sykehjem skal organiseres som heltidssykehjem oversendes byr\u00e5det for videre utredning. 2. Byr\u00e5det bes om \u00e5 vurdere forslaget og oversende byr\u00e5dets vurdering i notats form til Bystyrets kontor slik at bystyret kan behandle saken senest i bystyrem\u00f8tet 19. juni 2024. 3. Utvalg for helse og sosial avgir innstilling i saken. Representantene Fauzia Hussain-Wiik (A) og Jeron Joseph (A) har fremmet f\u00f8lgende representantforslag: I Klosterhagen-erkl\u00e6ringen til Byr\u00e5d Meyer st\u00e5r det under Eldreomsorg Sykehjem og hjemmetjenestene f\u00f8lgende: \u201cFor \u00e5 teste ut nye m\u00e5ter \u00e5 arbeide p\u00e5 og organisere sykehjemmene vil byr\u00e5det ogs\u00e5 konkurranseutsette to eksisterende sykehjem\u201d Bystyret i Bergen behandlet revisjonsrapport om kvalitet i tjenesteytingen ved to sykehjem V26390031 (bergen.kommune.no) om bemanning p\u00e5 sykehjem, og vi vet at generelt i sykehjemmene s\u00e5 er det lav bemanning. N\u00e5r det er grunnleggende lav bemanning, s\u00e5 g\u00e5r dette utover flere oppgaver p\u00e5 sykehjemmene. Det er flere partier som er enige om at det trengs flere hender. Det er heller ikke mange m\u00e5neder siden det ble vedtatt en strategi for en heltidskultur i bystyret. LOs st\u00f8rste forbund med over 400.000 medlemmer, med flest helsearbeidere i norske kommuner har i h\u00f8sten 2023 g\u00e5tt ut med en deltidsrapport som viser igjen at vi har en deltidskrise i mange norske kommuner nasjonalt.pdf (fagforbundet.no). Ufrivillig deltid er fortsatt en stor utfordring i norske kommuner. Kvinner er dessverre en samfunnsgruppe som m\u00e5 ta konsekvensene av dette. Under pandemien var dette vist tydelig fram. Helsepersonell som m\u00e5tte innom flere arbeidsplasser for \u00e5 opparbeide seg arbeidsforholdene til 100 prosent. Det er disse vi snakker om n\u00e5r vi sier ufrivillig deltid. Det er ogs\u00e5 et rekrutteringsproblem, n\u00e5r det mangler fulle stillinger. Derfor, mener vi at n\u00e5r det skal etableres nye sykehjem at i tillegg til nok bemanningen i sykehjemmene, m\u00e5 hele og faste stillinger v\u00e6re hovedregel. Bergen bystyret, 21.06.2023 vedtok \u201cStrategi for heltidskultur i Bergen kommune\u201d. I tillegg har vi allerede gode eksempler fra heltidssykehjemmet i Bergen, Sandsli bo- og aktivitetssenter. Beboerne f\u00e5r f\u00e6rre ansatte \u00e5 forholde seg til i en s\u00e5rbar situasjon. Det \u00f8ker kvaliteten til tilbudet, gir \u00f8kt kontinuitet, og f\u00e6rre feil behandlinger. De ansatte slipper \u00e5 jakte mellom vakter og f\u00e5r en l\u00f8nn \u00e5 leve av. De tillitsvalgte gir ogs\u00e5 tilbakemeldinger om at heltid skaper et trygt og godt arbeidsmilj\u00f8. Forslag til vedtak: Bystyret ber byr\u00e5det om at ved etablering av nye sykehjem skal disse v\u00e6re heltidssykehjem. Byr\u00e5dets vurdering av representantforslaget: I byr\u00e5dets politiske plattform Klosterhagen-erkl\u00e6ringen fremg\u00e5r det under kapitlet \u00abKommunen som arbeidsgiver\u00bb p\u00e5 s. 46 at \u00abByr\u00e5det \u00f8nsker ogs\u00e5 \u00e5 legge til rette for at ansatte som \u00f8nsker det kan f\u00e5 fast jobb og arbeide i hele stillinger\u00bb. U\u00f8nsket eller ufrivillig deltid er ikke bare negativt for den enkelte arbeidstaker, men ogs\u00e5 for kommunen og v\u00e5re tjenestemottakere. Deltidsansatte representerer et uutnyttet arbeidskraftpotensial og inneb\u00e6rer ogs\u00e5 at beboere f\u00e5r flere ansatte \u00e5 forholde seg til. Eldre med demens, som vi frem mot 2040 vil f\u00e5 langt flere av, er s\u00e6rlig s\u00e5rbare for dette og er avhengig av kontinuitet og forutsigbarhet i omsorgen. Byr\u00e5det mener at flere hele stillinger er et viktig tiltak for \u00e5 heve tjenestekvaliteten og utnytte arbeidskraften i helse- og omsorgstjenestene. Med stor mangel p\u00e5 helsepersonell og mange ubesatte stillinger m\u00e5 vi ta alle virkningsfulle og tilgjengelige virkemidler i bruk. For eksempel ser vi ogs\u00e5 at vi i st\u00f8rre grad m\u00e5 rekruttere personell uten helsefaglig kompetanse og endre p\u00e5 arbeidsdelingen mellom ulike yrkesgrupper. Derfor var noe av det f\u00f8rste byr\u00e5det gjorde \u00e5 styrke grunnbemanningen p\u00e5 sykehjemmene og ansette serviceverter som kan avlaste sykepleiere og helsefagarbeidere med oppgaver som ikke krever helsefaglig kompetanse. Typiske oppgaver for en servicevert er rydding av pasientrom, servering under m\u00e5ltider og skylleromsoppgaver. M\u00e5let er \u00e5 gi helsepersonell mer tid til behandling, pleie og omsorg. Skal vi l\u00f8se morgendagens helse- og omsorgsoppgaver trenger vi ogs\u00e5 flere varme hender med helsefaglig kompetanse. I tillegg til rekrutterende tiltak som flere hele stillinger vil byr\u00e5det ogs\u00e5 jobbe for at flere f\u00e5r muligheten til \u00e5 ta fagbrev p\u00e5 jobb. Kommunen er bevisst p\u00e5 at god bemanningsplanlegging er et viktig virkemiddel i arbeidet med \u00e5 h\u00e5ndtere de demografiske utfordringene vi st\u00e5r overfor. Etaten jobber systematisk med innf\u00f8ring av heltidskultur der turnus og alternative arbeidstidsordninger er et tiltak. For ansatte vil langvakter og \u00e5rsturnus gi st\u00f8rre fleksibilitet og forutsigbarhet. Medarbeidere f\u00e5r muligheten til \u00e5 p\u00e5virke \u00e5rsturnus n\u00e5r den lages og de f\u00e5r p\u00e5 et tidlig tidspunkt oversikt over egen ferie og fritid. For arbeidsgiver vil langvakter gi f\u00e6rre vaktskifter og gjennom det mer effektiv drift. I det videre vil byr\u00e5det gi en kort oversikt over ulike helsepolitiske- og arbeidsgiverpolitiske dokumenter som samlet og hver for seg legger til grunn at ansettelse i hele stillinger er den \u00abnye normalen\u00bb. Samtidig er det viktig at kommunen som arbeidsgiver ikke \u00abvedtar bort\u00bb handlingsrommet for de tilfeller hvor deltidsstilling(er) har en saklig begrunnelse og kan v\u00e6re det som skal til for \u00e5 holde p\u00e5 arbeidskraft eller rekruttere nytt personell. I tillegg til Bergen kommunes \u00abStrategi for heltidskultur i Bergen kommune\u00bb vedtatt av Bystyret den 21. juni 2023, vil byr\u00e5det trekke frem f\u00f8lgende: NOU 2023:4 \u2013 Tid for handling. Helsepersonellkommisjonens rapport Sentralt i Helsepersonellrapporten sl\u00e5s det fast at helse- og omsorgssektoren ikke lenger kan \u00abansette seg ut\u00bb av de utfordringer en stadig eldre og presumptivt sykere befolkning representerer. Til dette kommer at andelen eldre \u00f8ker i forhold til andelen yngre/yrkesaktive. En strategi hvor utfordringene i helse- og omsorgssektoren skulle l\u00f8ses ved stadig \u00e5 skulle \u00abfylle p\u00e5 med hender\u00bb ville g\u00e5tt p\u00e5 bekostning av personellbehov i b\u00e5de \u00f8vrige offentlige sektorer samt privat sektor. NOU 2023:4 operasjonaliserer, etter byr\u00e5dets vurdering, m\u00e5lsettingen om en b\u00e6rekraftig helse- og omsorgstjeneste p\u00e5 en god m\u00e5te basert p\u00e5 seks tiltaksomr\u00e5der; 1. organisering av helse- og omsorgstjenestene, 2. oppgavedeling, 3. arbeidsforhold og arbeidstid, 4. utdanning og kompetanseutvikling, 5. Prioritering og reduksjon av mindre viktige og til dels u\u00f8nskede tjenester, og 6. digitalisering og teknologisk utvikling. (NOU 2023:4, kap. 1.1.2 Tiltaksomr\u00e5der for en b\u00e6rekraftig helse- og omsorgstjeneste i hele landet, s. 15) Helsepersonellkommisjonen vurderer at l\u00f8sningen ligger i en \u00absmartere\u00bb utnyttelse av sektorens samlete kapasiteter innenfor de respektive tiltaksomr\u00e5der. Konkret n\u00e5r det gjelder representantforslaget til representantene Hussain-Wiik og Joseph kan det legges til grunn at sp\u00f8rsm\u00e5let s\u00e6rlig sorterer inn under pkt. pkt. 3. \u00abArbeidsforhold og arbeidstid\u00bb, samtidig som de ansattes stillingsst\u00f8rrelser eksempelvis direkte p\u00e5virker kompetanse- og utviklingsarbeid samt mulighet for en mer rasjonell oppgavedeling. Bergen kommune er enig med Helsepersonellkommisjonen n\u00e5r kommisjonen argumenterer for at det er tiln\u00e6rmet umulig \u00e5 l\u00f8se de demografiske utfordringene i samfunnet frem mot 2040 ved bare \u00e5 ansette mer personell. Vi m\u00e5 ogs\u00e5 finne nye m\u00e5ter \u00e5 l\u00f8se oppgavene p\u00e5 og sikre at tilgjengelig personell arbeider i st\u00f8rre stillinger. Byr\u00e5dsavdeling for eldre, helse og omsorgs heltidsstrategi \u2013 2022-2027 BEHO har lenge hatt en offensiv tiln\u00e6rming til de personellmessige utfordringer som helse- og omsorgssektoren st\u00e5r overfor. Allerede i 2021 satte byr\u00e5dsavdelingen i gang sitt eget heltidsprosjekt, hvor avdelingens etater, tillitsvalgte, vernetjeneste og byr\u00e5dsavdelingsniv\u00e5et inngikk i arbeidsgruppen. Arbeidet resulterte for det f\u00f8rste i byr\u00e5dsavdelingens heltidsstrategi 2022-2027 som gir retning for arbeidet med \u00e5 \u00f8ke andelen heltidsansatte samt \u00e5 \u00f8ke den gjennomsnittlige stillingsst\u00f8rrelsen. \u00abPion\u00e8r-arbeidet\u00bb i BEHO definerte en heltidsstilling fra 80%, som fremgikk av f\u00f8lgende m\u00e5lsetting; \u00abByr\u00e5dsavdeling for eldre, helse og frivillighet (da BEHF) har ved utl\u00f8pet av 2027 en sterk heltidskultur hvor gjennomsnittlig stillingsst\u00f8rrelse er over 80%\u00bb BEHOs heltidsstrategi omfatter fire hovedsatsningsomr\u00e5der hvor byr\u00e5det i denne sammenheng \u00f8nsker \u00e5 trekke frem s\u00e6rlig satsningsomr\u00e5det om dreier seg at det skal tilbys hele stillinger. Byr\u00e5det vurderer at byr\u00e5dsavdelingens heltidsstrategi p\u00e5 en god m\u00e5te synliggj\u00f8r BEHOs intensjon om ansettelser i hele stillinger. Lov- og avtaler i et heltidsperspektiv Statlige myndigheter og de sentrale arbeidstaker- og arbeidsgiverparter i offentlig sektor har gjennom lovgivning og tariffavtale knesatt prinsippet om \u00abhele og faste stillinger\u00bb som en hovedregel \u2013 en \u00abdefault\u00bb. Deltidsstillinger skal v\u00e6re unntaket som m\u00e5 dr\u00f8ftes f\u00f8r det ev benyttes jfr. Hta kap 1 pkt 2.3.1 og aml \u00a7 14-1 b. Oppsummering/konklusjon: Byr\u00e5det har over fors\u00f8kt \u00e5 sette den kommunale arbeidsgiverpolitikken inn i en samlet kontekst i lys av de demografiske utfordringene de offentlige helse- og omsorgstjenestene st\u00e5r overfor og som det er bred enighet om. Dette kom tydelig frem i Bergen kommunes h\u00f8ringssvar til Helsepersonellkommisjonens rapport NOU 2023:4 \u2013 Tid for handling. Videre har Bergen kommune - BEHO over tid, m\u00e5lrettet og med betydelig innsats jobbet frem gode verkt\u00f8y til hjelp for kommunens ledere i forbindelse med heltidssatsningen. Videre gir den kommunale heltidsstrategien en tydelig retning og forventninger til heltidsarbeidet. Til dette kommer lov- og avtaleverk som tydelig fastsl\u00e5r at det er \u00abfaste og hele stillinger\u00bb som er normalen. For Bergen kommune, viser vi ogs\u00e5 til Byr\u00e5dets plattform som sl\u00e5r fast at \u00abde som \u00f8nsker det kan f\u00e5 fast jobb og arbeide i hele stillinger\u00bb. Det er byr\u00e5dets vurdering at et eksplisitt vedtak om at \u00ab... ved etablering av nye sykehjem skal disse v\u00e6re heltidssykehjem\u00bb slik representantene fremmer forslag om, ikke vil bidra til \u00e5 l\u00f8se en problemstilling som det allerede jobbes godt med. M\u00e5let om hele stillinger er allerede godt innarbeidet i v\u00e5r organisasjon og tjenester. Samtidig er det viktig at kommunen som arbeidsgiver ikke \u00abvedtar bort\u00bb handlingsrommet for de tilfeller hvor deltidsstilling(er) har en saklig begrunnelse og kan v\u00e6re det som skal til for \u00e5 holde p\u00e5 arbeidskraft eller rekruttere nytt personell. Selv om hele stillinger er hovedregelen, m\u00e5 arbeidstakere i Bergen kommune ogs\u00e5 ha friheten til \u00e5 jobbe i en mindre stillingsbr\u00f8k der dette er \u00f8nskelig og ikke st\u00e5r i motstrid til organisasjonens behov. Dersom kommunen ikke kan utvise noe grad av fleksibilitet i arbeidsgiverpolitikken kan dette ekskludere helsepersonell fra \u00e5 jobbe p\u00e5 v\u00e5re nye, fremtidige sykehjem. Byr\u00e5det vil p\u00e5 bakgrunn av dette ikke anbefale et ufravikelig prinsipp om at alle nye sykehjem m\u00e5 v\u00e6re reine heltidssykehjem. Christine B. Meyer - Byr\u00e5dsleder Marte Joan Monstad - Byr\u00e5d for eldre, helse og omsorg Dokumentet er godkjent elektronisk. "
}