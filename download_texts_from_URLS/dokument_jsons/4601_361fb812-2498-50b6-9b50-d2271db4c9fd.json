{
  "dokument_id": "361fb812-2498-50b6-9b50-d2271db4c9fd",
  "doc_type": "case_attachment",
  "kommune": 4601,
  "tittel": "Opsjonsavtale for kj\u00f8p av Bygarasje og Trekanttomten",
  "url": "https://bergen.kommune.no/politikere-utvalg/api/fil/bk360/12145245/Opsjonsavtale-for-kjop-av-Bygarasje-og-Trekanttomten",
  "tekst": "Opsjonsavtale for kj\u00f8p av eiendom (Bygarasje- og Trekanttomten) i forbindelse med utvikling av ny Byarena m.m. p\u00e5 Nyg\u00e5rdstangen i Bergen kommune 1. Innledning - bakgrunn Ved bystyrevedtak av 24.06.20 (sak 218/20) har Bergen kommune sagt seg \"positiv til \u00e5 avhende\" eiendommene som utgj\u00f8r Bygarasje- og Trekanttomten til Nyg\u00e5rdstangen Utvikling AS, mot at Nyg\u00e5rdstangen Utvikling AS forplikter seg til \u00e5 oppf\u00f8re en Byarena, samt boliger, hotell og n\u00e6ringslokaler p\u00e5 eiendommene, jf. bystyrevedtak 218/20 med tilh\u00f8rende saksutredning. Til grunn for bystyrevedtaket l\u00e5 ogs\u00e5 den forutsetningen av Bygarasjen ble revet. Eiendommene best\u00e5r av gnr. 166, bnr. 955 (snr. 2 og snr. 5) som st\u00e5r p\u00e5 festet grunn sammen med den del av grunneiendommen gnr. 166, bnr. 955 som ligger under snr. 2 og snr. 5, samt deler av eiendommene gnr. 164 bnr. 1278 og gnr. 166 bnr. 1676. Eiendommene er avmerket p\u00e5 kartskisse inntatt som Vedlegg 1. Da utbyggingsprosjektet pr. tidspunkt for inng\u00e5else av denne opsjonsavtalen ikke er ferdig prosjektert, og det heller ikke foreligger noen vedtatt reguleringsplan for utbyggingsprosjektet, er det ikke mulig \u00e5 n\u00f8yaktig avgrense omfanget av de ovennevnte eiendommene. N\u00f8yaktige grenser vil bli avklart ved inng\u00e5else av kj\u00f8psavtale n\u00e5r opsjonen blir innl\u00f8st. Forutsetningen for inng\u00e5elsen av opsjonsavtalen er likevel at Nyg\u00e5rdstangen Utvikling AS skal f\u00e5 rett til \u00e5 kj\u00f8pe de arealene som er n\u00f8dvendige for oppf\u00f8ringen av utbyggingsprosjektet. Arealer som i vedtatt reguleringsplan blir avsatt til offentlige form\u00e5l omfattes ikke av denne opsjonsavtalen. Nyg\u00e5rdstangen Utvikling AS skal videre ha rett til \u00e5 bruke n\u00f8dvendige andre kommunale arealer ved gjennomf\u00f8ringen av prosjektet. Ovennevnte Vedlegg 1 er derfor kun veiledende. Det gjelder ogs\u00e5 arealer som i vedlegget er merket som \u00abareal som m\u00e5 erverves\u00bb. I tillegg til ovennevnte eiendommer er det behov for at Nyg\u00e5rdstangen Utvikling AS avklarer forholdet til gnr. 166, bnr. 955, snr. 1 som eies av Vestland fylkeskommune (som ligger p\u00e5 samme festegrunn som snr. 2 og snr. 5), og som utgj\u00f8r dagens kollektivsentral, se n\u00e6rmere under punkt 4 nr. 12 nedenfor. Nyg\u00e5rdstangen Utvikling AS har iverksatt en reguleringsprosess for dette utviklingsprosjektet, og det ble i 2023 gjennomf\u00f8rt en arkitektkonkurranse for den nye Byarenaen og omr\u00e5det ellers. Begge parter ser at b\u00e5de reguleringsprosessen og inng\u00e5elsen av en endelig kj\u00f8psavtale vil ta tid, samtidig som begge parter ser det som form\u00e5lstjenlig at reguleringsprosessen gjennomf\u00f8res med en god fremdrift, jf. bystyrevedtak 218/20 der det fremg\u00e5r at \"Bystyret er opptatt av \u00e5 f\u00e5 realisert en Byarena snarest mulig, og legger til grunn at planbehandlingen kan foretas innen utgangen av innev\u00e6rende bystyreperiode\u00bb og videre at \u00abplanarbeidet, herunder regulering, gis h\u00f8y prioritet\". 05.10.2024 sendte Nyg\u00e5rdstangen Utvikling AS planforslag til plan- og bygningsetaten til f\u00f8rste gangs behandling. Plan- og bygningsetaten har imidlertid gitt NU tilbakemelding om at planforslaget ikke var komplett. Pr. 17.02.2025 er planforslaget ikke komplettert. 2. Opsjonsavtalens form\u00e5l Det overordnede form\u00e5let med opsjonsavtalen er \u00e5 gi Nyg\u00e5rdstangen Utvikling AS en rett (opsjon), men ingen plikt, til \u00e5 erverve eiendommene fra Bergen kommune p\u00e5 markedsvilk\u00e5r (Opsjonsavtalen). Dersom opsjonen ut\u00f8ves, forplikter Nyg\u00e5rdstangen Utvikling AS seg til \u00e5 realisere blant annet f\u00f8lgende utvikling p\u00e5 og i tilknytning til eiendommene: I. Ny Byarena for idrett-, kultur og andre offentlige og private arrangementer. II. Ny offentlig infrastruktur og offentlige arealer, herunder ny kollektivterminal. III. Rivning av Bygarasjen, som erstattes med bolig, hotell, n\u00e6ringsarealer, underjordisk parkeringsanlegg og barnehage. Dersom opsjonen ut\u00f8ves skal Bergen kommune overf\u00f8re eiendomsretten til eiendommene mot at Nyg\u00e5rdstangen Utvikling AS betaler til Bergen kommune et kontantvederlag (Kontantvederlaget) tilsvarende verdien av eiendommene etter at det er foretatt justeringer i tr\u00e5d med prinsippene inntatt i punkt 4 nedenfor, men ikke lavere enn Minimumsbel\u00f8pet, jf. punkt 4 nr. 2 siste avsnitt nedenfor. I tillegg skal Nyg\u00e5rdstangen Utvikling AS bes\u00f8rge utviklingen som nevnt i punkt I \u2013 III ovenfor. Nyg\u00e5rdstangen Utvikling AS har p\u00e5 tidspunktet for signert Opsjonsavtale planlagt at utbyggingen vil skje i tre byggetrinn der boliger og kollektivterminal i kvartalet n\u00e6rmest Bergen Storsenter bygges ut f\u00f8rst som utbyggingstrinn 1, Byarena og hotell p\u00e5 Trekanttomten som utbyggingstrinn 2, og det siste kvartalet med boliger som skal ligge midt p\u00e5 omr\u00e5det som utbyggingstrinn 3. Denne rekkef\u00f8lgen er lagt inn som forutsetninger i Verdivurderingene. 3. Verdivurderingene, Eiendomsverdien og Oppgj\u00f8rstidspunkt Det er innhentet to verdivurderinger for eiendommene (Verdivurderingene). Eiendommene er verdsatt av Malling & Co i verdivurdering av 21.11.2024 og av Newsec i verdivurdering av 07.02.2025. Verdivurderingene er basert p\u00e5 verdiene og kostnadsniv\u00e5et per hhv. 30.06.2024 og desember 2024. Verdivurderingene er basert p\u00e5 det arkitekt- og konseptforslaget som vant arkitektkonkurransen, reguleringsforslaget som Nyg\u00e5rdstangen Utvikling AS leverte den 04.10.24 og antatte utbyggingsvolumer iht. byggeprogram utarbeidet av Nyg\u00e5rdstangen Utvikling AS. Eiendommene er verdsatt uten at det er gjort fradrag for kostnader til infrastruktur. Infrastrukturkostnadene er p\u00e5 tidspunktet for inng\u00e5else av Opsjonsavtalen estimert til ca. kr. 372 500 000,-. Estimatet er utarbeidet av Nyg\u00e5rdstangen Utvikling AS p\u00e5 bakgrunn av den gjennomf\u00f8rte arkitektkonkurransen, planprosessen opp mot Bergen kommune og dialogen Nyg\u00e5rdstangen Utvikling AS har hatt med relevante offentlige myndigheter, s\u00e5 som Vestland fylkeskommune, Statens vegvesen og Bergen vann, m.fl., samt den innledende prosjektering som er foretatt. Malling & Co. har ansl\u00e5tt verdien av eiendommene f\u00f8r fradrag for kostnader til infrastruktur til kr. 70 000 000,-. Newsec har verdsatt eiendommene f\u00f8r fradrag for kostnader til infrastruktur til kr. 129 680 226,- eller kr. 75 141 066,-, avhengig av om byggekostnadene for Byarenaen blir kr. 1 200 000 000,- eller 1 300 000 000,-. Partene er enige om at Verdivurderingene skal legges til grunn for prisingen av tomtene og fastsettelsen av Kontantvederlaget, og at eiendomsverdien er kr. 86 200 000,-. (Eiendomsverdi F\u00f8r Infrastruktur). Opsjonsavtalen forutsetter at betaling av Kontantvederlaget skal skje p\u00e5 et senere tidspunkt enn Verdsettelsestidspunktene. Tidspunktet for n\u00e5r betaling av Kontantvederlaget skjer betegnes \"Oppgj\u00f8rstidspunktet\u00bb, og skal v\u00e6re 45 dager etter at igangsettings-/byggetillatelse for utbyggingstrinn 3 foreligger, dvs. ifm. oppstart av utbyggingen av det siste kvartalet med boliger i prosjektet. Den justering av Kontantvederlaget som skal foretas i henhold til punkt 4 nedenfor skal skje per Oppgj\u00f8rstidspunktet. 4. Opsjonsavtalens innhold Nyg\u00e5rdstangen Utvikling AS er p\u00e5 bakgrunn av Bergen kommunes \u00f8nske om \u00e5 f\u00e5 realisert ovennevnte utvikling av Nyg\u00e5rdstangen-omr\u00e5det gitt f\u00f8lgende opsjon for kj\u00f8p av eiendommene i tr\u00e5d med Bystyrevedtak 218/20: 1. Nyg\u00e5rdstangen Utvikling AS skal ha rett til \u00e5 kj\u00f8pe gnr. 166, bnr. 955 (snr. 2 og snr. 5) som st\u00e5r p\u00e5 festet grunn sammen med den del av grunneiendommen gnr. 166, bnr. 955 som ligger under snr. 2 og snr. 5, samt deler av eiendommene gnr. 164 bnr. 1278 og gnr. 166 bnr. 1676 (Bygarasje- og Trekanttomten, jf. Vedlegg 1) av Bergen kommune til markedspris i henhold til Verdivurderingene og prinsippene i Opsjonsavtalen. 2. Markedsprisen for eiendommene tar hensyn til Nyg\u00e5rdstangen Utvikling AS sine forpliktelser til \u00e5 oppf\u00f8re Byarenaen og offentlig infrastruktur, herunder ny kollektivsentral. Partene er enige om at Kontantvederlaget viser markedspris gitt de forpliktelser som p\u00e5hviler Nyg\u00e5rdstangen Utvikling AS. Kontantvederlaget framkommer ved at Eiendomsverdi F\u00f8r Infrastruktur justeres for: I. Det antall m2 bolig som den endelige detaljreguleringsplanen godkjenner utbygd. Kontantvederlaget er basert p\u00e5 at det godkjennes regulert 51 904 m2 BRA-i bolig p\u00e5 eiendommene, og avvik fra dette skal medf\u00f8re at endelig Kontantvederlag justeres med kr 18 326,- pr. m2 BRA-i (opp eller ned). Partene er enige om at 1 BRA-i tilsvarer 0,81 BRA. Ved beregningen av det antall m2 bolig som detaljreguleringsplanen godkjenner utbygd skal kun BRA-i bolig over gateplan hensyntas. II. Det antall m2 hotell som den endelige detaljreguleringsplanen godkjenner utbygd. Kontantvederlaget er basert p\u00e5 at det godkjennes regulert 24 000 m2 BTA med hotell p\u00e5 eiendommene, og avvik fra dette skal medf\u00f8re at endelig Kontantvederlag justeres med kr 4 837,- pr. m2 BTA. Partene er enige om at 1 BRA tilsvarer 0,935 x BTA. III. Det antall m2 n\u00e6ringsareal som den endelige detaljreguleringsplanen godkjenner utbygd. Kontantvederlaget er basert p\u00e5 at det godkjennes regulert 13 750 m2 BTA med n\u00e6ringsareal p\u00e5 eiendommene, og avvik fra dette skal medf\u00f8re at endelig Kontantvederlag justeres med kr 8 401,- pr. m2 BTA. Partene er enige om at 1 BRA tilsvarer 0,935 BTA. IV. Det antall m2 parkeringsareal som den endelige detaljreguleringsplanen oppstiller som et minimum til parkeringsareal/parkeringsplasser for utbyggingen av det maksimalt tillatte antall m2 bolig, n\u00e6ring, hotell, samt Byarena. Partene er enige om at en parkeringsplass tilsvarer 30 m2 BTA parkeringsareal i reguleringsplanen. Eiendomsverdien f\u00f8r Infrastruktur er basert p\u00e5 at det m\u00e5 etableres 50.400 m2 BTA parkeringsareal, og avvik fra dette skal medf\u00f8re at Kontantvederlaget justeres med kr \u00f7 4 325,- pr. m2 BTA. For \u00e5 unng\u00e5 misforst\u00e5else \u2013 desto lavere antall minimum parkeringsplasser, desto h\u00f8yere Kontantvederlag. Partene er enige om at 1 BRA tilsvarer 0,935 BTA. V. Videre skal Kontantvederlaget justeres for de faktiske kostnader som medg\u00e5r til etablering og utbygging av Byarenaen iht. detaljreguleringsplanen. Kj\u00f8pekontrakten skal inneholde definisjoner av kostnader som skal inng\u00e5 som justeringsposter etter denne bestemmelsen, bestemmelser om innsyn i prosjektregnskapet til Nyg\u00e5rdstangen Utvikling AS, samt f\u00f8ringer for materialvalg og valg av tekniske l\u00f8sninger mv. Eiendomsverdi F\u00f8r Infrastruktur er basert p\u00e5 at byggekostnadene for Byarenaen er p\u00e5 kr. 1 250 000 000,- ekskl. mva. (Estimert Byggekostnad Byarena). Ved justering av Kontantvederlaget skal de faktiske kostnadene sammenlignes med Estimert Byggekostnad Byarena KPI-justert fram til Oppgj\u00f8rstidspunktet. Det er partenes felles m\u00e5lsetning \u00e5 arbeide for at utbyggingskostnadene for Byarenaen ikke vil overstige kr. 1 350 000 000,- ekskl. mva. KPI-justert fram til Oppgj\u00f8rstidspunktet. Dersom det etter at det foreligger godkjent reguleringsplan viser seg at utbyggingskostnadene for Byarenaen m\u00e5 antas \u00e5 ville overstige denne m\u00e5lsetningen s\u00e5 skal konsekvensene av det forhandles med grunnlag i en vurdering av markedsverdi for eiendommene f\u00f8r kj\u00f8pekontrakt inng\u00e5s. VI. Kontantvederlaget skal ogs\u00e5 justeres for kostnader til infrastruktur. Ny offentlig infrastruktur og offentlige arealer innenfor planomr\u00e5det skal bekostes av Nyg\u00e5rdstangen Utvikling AS i henhold til reguleringsplanens rekkef\u00f8lgekrav eller i henhold til utbyggingsavtale som skal fremforhandles p\u00e5 vanlig m\u00e5te. Verdivurderingen inkluderer ikke slike kostnader. Det er derfor avtalt at Kontantvederlaget skal justeres for Nyg\u00e5rdstangen Utvikling AS sine faktiske kostnader til infrastrukturbidrag eller anleggsbidrag etter utbyggingsavtale. Ved beregningen av faktiske kostnader knyttet til infrastruktur skal eventuelle refusjoner fra statlige, fylkeskommunale eller kommunale organ komme til fradrag, og tilsvarende dersom offentlige eller private akt\u00f8rer finansierer eller delfinansierer infrastrukturtiltak. Endelig Kontantbidrag kan etter ovennevnte justeringer i punkt I til VII aldri bli lavere enn kr. 20 000 000,- (Minimumsbel\u00f8pet). 3. Opsjonen m\u00e5 innl\u00f8ses innen 12 m\u00e5neder etter at endelig stadfestet/godkjent reguleringsplan for eiendommene foreligger. 4. Dersom opsjonen ikke er innl\u00f8st innen 31.12.2027, skal Bergen kommune ha rett til \u00e5 innhente oppdaterte Verdivurderinger som erstatter Eiendomsverdi F\u00f8r Infrastruktur og de enhetsprisene som f\u00f8lger av punkt 4 nr. 2 romertall I \u2013 IV. Dersom opsjonen ikke er innl\u00f8st innen 31.12.2029, faller Opsjonsavtalen bort. 5. Eiendomsverdi F\u00f8r Infrastruktur, enhetsprisene som nevnt i punkt 4 nr. 2 romertall I - IV og Minimumsbel\u00f8pet skal inflasjonsjusteres i henhold til KPI fra indeks pr. september 2024 og fram til siste kjente indeks p\u00e5 Oppgj\u00f8rstidspunktet. Det samme gjelder Estimert Byggekostnad Byarena, jf. punkt 4 nr. 2 romertall V ovenfor. 6. Det skal, dersom Nyg\u00e5rdstangen Utvikling AS innl\u00f8ser opsjonen, fremforhandles en kj\u00f8psavtale basert p\u00e5 Kontantvederlaget slik det fremkommer etter justering i henhold til avregningsprinsippene i punkt 4 nr. 2 i denne avtalen, eller dersom det er grunn til \u00e5 anta at Kontantvederlaget vil v\u00e6re lavere enn Minimumsbel\u00f8pet, basert p\u00e5 Minimumsbel\u00f8pet. I alle tilfeller skal kj\u00f8psavtalen ta utgangspunkt i gjeldende meglerstandard for kj\u00f8p av utviklingseiendommer, alminnelige markedsvilk\u00e5r og bakgrunnsretten. I kj\u00f8pekontrakten skal det settes frister for n\u00e5r rive- og byggearbeidene skal settes i gang, herunder frister for oppf\u00f8ring av Byarenaen. Det kan avtales i kj\u00f8pekontrakten at eiendomsoverdragelsen skjer suksessivt ved oppstart av hvert utbyggingstrinn. Kj\u00f8pekontrakten skal gi Bergen kommune en opsjon (rett, men ingen plikt) til \u00e5 erverve parkeringsanlegget p\u00e5 markedsmessige betingelser etter en n\u00e6rmere fastsatt periode. 7. Kontantvederlaget, eventuelt Minimumsbel\u00f8pet (dersom Kontantvederlaget er lavere enn Minimumsbel\u00f8pet) skal betales p\u00e5 Oppgj\u00f8rstidspunktet. Alle de avregnbare postene i punkt 4 forventes da \u00e5 v\u00e6re avklart. 8. Verdivurderingene, og dermed Kontantvederlaget, forutsetter at eiendommene utvikles i den rekkef\u00f8lge som angitt i punkt 2 siste avsnitt, herunder at reguleringsplanen tillater at boligutbygging i tilknytning til kollektivsentralen blir utf\u00f8rt eller p\u00e5begynt f\u00f8r utbygging av Byarenaen p\u00e5begynnes, samt at boligbygging i det siste byggetrinnet (det midterste utbyggingsfeltet) kan p\u00e5begynnes n\u00e5r utbygging av Byarenaen kan anses sikret. Ved avvik i rekkef\u00f8lgen m\u00e5 det foretas en avklaring om slike avvik medf\u00f8rer endring i markedsverdien f\u00f8r kj\u00f8pekontrakt inng\u00e5s. 9. Verdivurderingene, og dermed Kontantvederlaget, forutsetter at grunnforholdene er samsvarende med de forutsetninger Verdivurderingene er basert p\u00e5. Dersom det f\u00f8r inng\u00e5elsen av kj\u00f8pekontrakt avdekkes at de faktiske grunnforholdene avviker fra disse forutsetningene, kan Nyg\u00e5rdstangen Utvikling AS fremsette krav om \u00e5 reforhandle Kontantvederlaget med grunnlag i risiko for \u00f8kte kostnader knyttet til grunnforholdene. En eventuell reforhandling skal da bygge p\u00e5 en oppdatert markedsverdi for eiendommene. 10. Et vilk\u00e5r for \u00e5 kunne utl\u00f8se opsjonen inntatt i denne avtalen er at Nyg\u00e5rdstangen Utvikling AS stiller sikkerhet for sin forpliktelse til \u00e5 bes\u00f8rge og bekoste at Byarenaen vil bli utbygd iht. endelig godkjent detaljreguleringsplan. Dette sikkerhetsvilk\u00e5ret skal ivaretas ved at det i kj\u00f8pekontrakten inntas en for Bergen kommune tilfredsstillende sikkerhet for at Byarenaen oppf\u00f8res, enten ved at eiendomsoverdragelsen for utbyggingstrinn 2 og 3 f\u00f8rst skjer p\u00e5 tidspunktet for utbyggingen av Byarenaen, ved at det tinglyses sikkerhets- eller ur\u00e5dighetserkl\u00e6ringer p\u00e5 eiendommene som overf\u00f8res og der det ikke er p\u00e5begynt byggearbeider og/eller ved morselskapsgarantier fra aksjon\u00e6rene i Nyg\u00e5rdstangen Utvikling AS, eventuelt p\u00e5 en annen m\u00e5te som partene blir enige om. 11. Inng\u00e5elsen av Opsjonsavtalen inneb\u00e6rer ikke at Bergen Storsenter AS gir avkall p\u00e5 sine rettigheter iht. festeavtale for Bergen Storsenter, og sameieavtalen skal gjelde iht. inng\u00e5tte avtaler inntil styreleder i Bergen Storsenter AS signerer p\u00e5 eventuelle avtaler som endrer disse rettighetene. Bergen kommune kan imidlertid stille som betingelse for gjennomf\u00f8ring av en kj\u00f8pekontrakt for overdragelse av eiendommene at sameierne har gitt avkall p\u00e5 de rettigheter knyttet til bruk av Bygarasjen til parkeringsvirksomhet som f\u00f8lger av sameieavtalen. 12. Denne Opsjonsavtalen medf\u00f8rer ikke endringer i de rettslige posisjoner Vestland fylkeskommune har som eier av gnr. 166, bnr. 955, snr. 1 (kollektivterminalen), og Nyg\u00e5rdstangen Utvikling AS m\u00e5 inng\u00e5 egne avtaler med Vestland Fylkeskommune knyttet til erverv av gnr. 166, bnr. 955, snr. 1 og ombygging av kollektivterminalen som en del av prosjektet. Nyg\u00e5rdstangen Utvikling AS b\u00e6rer risikoen for dette. Det vil v\u00e6re en betingelse for gjennomf\u00f8ring av opsjonen under Opsjonsavtalen at det er inng\u00e5tt n\u00f8dvendige avtaler med Vestland fylkeskommune. 13. Ved eventuelle tvister om forst\u00e5elsen av denne avtalen er Hordaland tingrett avtalt som verneting. .........-2025 _______________________ _____________________ Bergen kommune Nyg\u00e5rdstangen Utvikling AS Vedlegg: 1. Kartskisse som viser eiendommene som er omfattende av denne opsjonen. 2. Malling sin verdivurderingsrapport datert 21.11.2024 og Newsec sin verdivurderingsrapport datert 07.02.2025. Vedlegg 1 "
}