{
  "dokument_id": "77d8a45f-c6c5-58c8-b132-bc267577b571",
  "doc_type": "case_attachment",
  "kommune": 4601,
  "tittel": "H\u00f8ring-matrikkelforskriften2025",
  "url": "https://bergen.kommune.no/politikere-utvalg/api/fil/bk360/12485142/Horing-matrikkelforskriften2025",
  "tekst": " H\u00f8ring - Egenregistrering av opplysninger i matrikkelen - Forslag til endringer i matrikkelforskriften m.m. Introduksjon H\u00f8ring om forslag til endringer i matrikkelforskriften m. m ble sendt ut av Kommunal- og Distriktsdepartementet (heretter KDD) den 12. februar 2025, med frist for \u00e5 avgi innspill den 12. mai 2025. I hovedsak g\u00e5r forslaget ut p\u00e5 \u00e5 \u00e5pne for at eiere og festere selv kan komplettere opplysninger om bygg p\u00e5 egen eiendom, og at dette skal bli synlig som et eget felt i matrikkelen. KDD foresl\u00e5r i samme h\u00f8ringsnotat \u00e5 utvide kretsen av hvem som st\u00e5r registrert som eier og fester i matrikkelen, til at det ogs\u00e5 skal omfatte de som er registrerte eiere/festere av eiendommen hos skattemyndighetene. KDD har lagt f\u00f8lgende f\u00f8ringer til grunn for egenregistreringen: - \u00abEgenregistrerte data skal ikke overskrive tidligere registrerte data fra andre kilder. De skal eksistere og framstilles parallelt. - Matrikkelmyndighetene vil ikke f\u00f8re kontroll med egenregistrerte data. - Andre eiere og festere til eiendommen vil f\u00e5r melding om den foretatte egenregistreringen. - Egenregistrerte data vil lagres i matrikkelen med kildedata, slik at det er tydelig hvor opplysningene kommer fra. - Det vil v\u00e6re opp til dem som skal bruke dataene (datakonsumentene) om de vil bruke de egenregistrerte opplysningene som tilgjengeliggj\u00f8res i matrikkelen.\u00bb Tematikken har v\u00e6rt diskutert i Storkommunegruppe (SKG) eiendom og SKG bygg, som begge er faggrupper under SKG Geodata. Disse gruppene best\u00e5r av representanter fra de 12 st\u00f8rste kommunene i landet. Siden v\u00e5r frist for tilbakemelding til byr\u00e5dsavdelingen er satt s\u00e5 tidlig som 31.03 (med utsatt frist til 04.04.), f\u00e5r vi dessverre ikke tatt med i v\u00e5rt h\u00f8ringssvar de endelige konklusjonene fra disse diskusjonene. Temaet skal ogs\u00e5 diskuteres i Faggruppe matrikkel, som best\u00e5r av representanter fra storkommuner, mindre kommuner, Kartverket og KS. M\u00f8te i denne gruppen har ikke v\u00e6rt avholdt enn\u00e5. Bakgrunn/overordnet om h\u00f8ringsnotatet Kart- og oppm\u00e5lingsavdelingen (fagetaten) har vurdert at h\u00f8ringsnotatet er relatert til praktiske faglige problemstillinger, hvor intensjonen er at de foresl\u00e5tte endringene ikke har \u00f8konomiske eller administrative konsekvenser for kommunen som lokal matrikkelmyndighet. For de \u00a7\u00a7 som ikke er nevnt i dette dokumentet, har fagetaten ingen kommentarer, og st\u00f8tter forslagene. Generelle merknader Kildehenvisning ved viderebruk av egenregisterte data fra innbyggerne Fagetaten er i utgangspunktet positiv til \u00e5 \u00e5pne for en dialogl\u00f8sning mellom forvaltningen og innbyggerne, og er enige i at egenregistrerte data fra innbyggerne kan bidra til \u00e5 opplyse saken bedre i mange tilfeller, jf. forvaltningsloven \u00a7 17. Ut fra form\u00e5let med matrikkelen, som faglig alibi for ensartet og p\u00e5litelig informasjon, er sp\u00f8rsm\u00e5let om subjektive data fra innbyggerne er med p\u00e5 \u00e5 svekke legitimiteten til matrikkeldata. S\u00e6rlig hvis det er opp til datakonsumenten \u00e5 avgj\u00f8re hvilke data man \u00f8nsker \u00e5 bruke i forvaltning og saksbehandling. Selv om matrikkelen ogs\u00e5 skal inneholde n\u00f8ye kildehenvisninger og n\u00e6rmest loggf\u00f8ring av hvilken informasjon som kommer fra hvem og n\u00e5r det er registrert, antar vi at det ikke ligger noe initiativ eller f\u00f8ring for at viderebruk av slik informasjon, eksempelvis i saksbehandlingssammenheng, f\u00f8rer samme restriktive praksis hva gjelder kildebruk. Tinglysingsordningen H\u00f8ringen om egenregistrering av opplysninger i matrikkelen omhandler forslag om \u00e5 utvide begrepet \u201cregistrert eier/fester\u201d. Vi er overrasket over at et s\u00e5 grunnleggende tema knyttet til registrert eierskap ikke er dr\u00f8ftet i en egen h\u00f8ring med et bredere perspektiv. Tinglysingsordningen er en vel etablert ordning i samfunnet, som i tillegg til \u00e5 bidra til ryddig form og innhold i avtalene, bekjentgj\u00f8r parters avtaler om eiendom overfor \u201ctredje part\u201d. Tinglysing av erverv er frivillig, men ved \u00e5 velge bort tinglysing, velger man ogs\u00e5 bort det \u00e5 gj\u00f8re eierskapet kjent for andre grunneiere, offentlige og private forvaltere og tjenesteytere. Fagmilj\u00f8ene innen eiendom og eierskap, p\u00e5 alle niv\u00e5, b\u00f8r bidra til at eiendomsetablering og tinglysingsordningen blir brukt i st\u00f8rst mulig grad. Dette for \u00e5 sikre verdiene som ligger i fast eiendom samt klargj\u00f8re eierskapet. Dersom KDD vurderer at egenregistreringen av bygninger i matrikkelen f\u00f8rst kan bli en vellykket ordning, dersom ogs\u00e5 ikke tinglyste eiere gis mulighet til \u00e5 egenregistrere, ser vi at det er et argument for \u00e5 l\u00f8fte temaet n\u00e5. Vi vil anbefale \u00e5 innrette tinglysingsordningen slik at flere velger \u00e5 tinglyse. En l\u00f8sning med \u00e5 kunne registrere brukere av eiendom som ikke er tinglyste eiere i matrikkelen, kan bidra til \u00e5 undergrave tinglysningsordningen. Hvis forslaget til utvidet definisjon av begrepet eier og fester skal gjelde for matrikkelen, forutsetter det at opplysningen tydelig merkes med hvilke eiere som er tinglyste eiere og hvilke som har sitt utspring i Skatteetatens register. Teknisk l\u00f8sning H\u00f8ringsnotatets punkt 3.1 beskriver hvordan matrikkelen gjerne deles i tre hoveddeler: eiendom, adresse og bygning. Dette er en forenklet fremstilling av matrikkelens oppbygging. Den sterke relasjonen mellom de ulike delene kommer ikke frem gjennom h\u00f8ringsnotatet. I flerboligbygninger med flere adresser er bruksenhetsnummeret for eksempel en del av den offisielle adressen. Skissen under viser relasjonene mellom de tre hoveddelene: N\u00e5r egenregistreringen n\u00e5 er foresl\u00e5tt til \u00e5 bli en del av matrikkelen er det viktig \u00e5 sikre relasjonene mellom eiendom, adresse og bygning. L\u00f8sningen m\u00e5 v\u00e6re s\u00e5 intuitiv at eier selv vet at han er p\u00e5 riktig eiendom, bygg og bruksenhet. Det m\u00e5 ikke herske noen tvil om hvor vedkommende skal registrere med tanke p\u00e5 bruk. En part kan kreve at opplysninger rettes av kommunen etter \u00a7 26. I forbindelse med egenregistrering b\u00f8r det ogs\u00e5 legges opp til en mulighet til \u00e5 g\u00e5 motsatt vei. Dersom avviket er for stort mellom areal registrert av kommunen og areal registrert av eier, b\u00f8r det vurderes om vedkommende som registrerer ikke skal f\u00e5 lagringsmulighet, eller \u00e5 lagre med en kommentar som beskriver hvorfor verdiene er ulike. Det fremheves i h\u00f8ringsnotatet at kommunene ikke skal kontrollere egenregistrerte data i matrikkelen. Dette forst\u00e5r vi som en motstrid til \u00a7 27 andre ledd i matrikkelloven, hvor kommunen kan utstede p\u00e5legg om komplettering. Vi har ingen sanksjonsmuligheter dersom dette ikke blir fulgt. Registreres det feil, har vi ikke mulighet til \u00e5 kreve at registreringen blir rettet. Dette gjelder spesielt i situasjoner som g\u00e5r i eiers fav\u00f8r. En kan ikke komme utenom at intensjon for registreringen kan p\u00e5virke hva som legges inn av data. I henhold til kildehenvisninger som viser at eier har registrert siste opplysning, har ikke kommunen noen sanksjonsmulighet til \u00e5 f\u00e5 vedkommende til \u00e5 rette opplysningene dersom de er uriktige. Dette setter matrikkelens troverdighet p\u00e5 spill. Ogs\u00e5 egenregistrering m\u00e5 forholde seg til at matrikkelen skal ha troverdighet etter \u00a7 1 i matrikkelloven. Kildehenvisning med tanke p\u00e5 hvor opplysningene er hentet fra, hvem som har lagt dem inn, hva de kan benyttes til og om de er validert eller ikke, er en forutsetning for innf\u00f8ring av egenregistrering. Vi m\u00e5 v\u00e6re sikret \u00e5 ha en komplett logg over hvilke felt som er registrert/endret, hvem som har registrert og tidspunktet for registreringen. Dagens matrikkel har kun logg p\u00e5 bygget. Denne sier kun noe om n\u00e5r og av hvem registreringen ble utf\u00f8rt. Det sier ikke noe om hva som er endret/registrert. Henvisning til h\u00f8ringsnotatet; 7. Samlet forslag til endringsforskrift Forskrift om endring i forskrift om eiendomsregistrering og forskrift om utlevering, viderebruk og annen behandling av opplysninger fra grunnboken og matrikkelen (egenregistrering av opplysninger i matrikkelen) Fastsatt av Kommunal- og moderniseringsdepartementet ... med hjemmel i lov 17. juni 2005 nr. 101 om eigedomsregistrering (matrikkellova) \u00a7 4, \u00a7 5 a, \u00a7 6, \u00a7 8, \u00a7 9, \u00a7 10, \u00a7 12, \u00a7 14, \u00a7 15, \u00a7 16, \u00a7 17, \u00a7 18, \u00a7 19, \u00a7 20, \u00a7 21, \u00a7 22, \u00a7 24, \u00a7 25, \u00a7 26, \u00a7 27, \u00a7 29, \u00a7 30, \u00a7 31, \u00a7 33, \u00a7 35, \u00a7 46, \u00a7 50 og \u00a7 51, og lov 7. juni 1935 nr. 2 om tinglysing \u00a7 38. I I forskrift 26. juni 2009 nr. 864 om eiendomsregistrering gj\u00f8res f\u00f8lgende endringer: \u00ab\u00a7 2 bokstav b og c skal lyde: b) registrerte eiere av en matrikkelenhet, \u2212 n\u00e5r matrikkelenheten er registrert i grunnboken, de som har grunnbokshjemmel som eier til matrikkelenheten, \u2212 n\u00e5r matrikkelenheten er seksjonert samtidig som sameiet ikke er etablert p\u00e5 festet eiendom, de som har grunnbokshjemlene til seksjonene, \u2212 n\u00e5r matrikkelenheten ikke er registrert i grunnboken, de som har registrert seg som eier av matrikkelenheten etter \u00a7 62 b andre eller tredje ledd, \u2212 og i tillegg andre eiere og festere n\u00e5r opplysninger om disse er utlevert fra skattemyndighetene; c) registrerte festere av en matrikkelenhet, \u2212 n\u00e5r matrikkelenheten er registrert i grunnboken, de som har grunnbokshjemmel som fester til matrikkelenheten \u2212 n\u00e5r matrikkelenheten er seksjonert samtidig som sameiet er etablert p\u00e5 festet eiendom, de som har grunnbokshjemlene til seksjonene \u2212 n\u00e5r matrikkelenheten ikke er registrert i grunnboken, de som har registrert seg som fester av matrikkelenheten etter \u00a7 62 b andre eller tredje ledd, \u2212 og i tillegg andre som av skattemyndighetene er oppf\u00f8rt som fester av matrikkelenheten, n\u00e5r opplysninger om dette er tatt inn i matrikkelen;\u00bb Fagetatens kommentar: \u00abSamtidig som\u00bb b\u00f8r byttes ut med \u00abog\u00bb (markert med gult) Vi er positive til at det blir vurdert ulike metoder for \u00e5 gi tilgang til \u00abkontaktperson eier/-fester\u00bb for \u00e5 oppdatere bygg i matrikkelen. Men er det gjort en vurdering i forhold til at eiere av landbrukseiendommer \u00f8nsker at andre skal kunne redigere i alle byggene p\u00e5 landbrukseiendommen? Egenregistrering legger opp til \u00e5 benytte eierskap overf\u00f8rt fra Skatteetaten. Et eksempel: En landbrukseiendom har flere fritidsboliger og naust brukt som fritidsbolig. Eierskap til fritidsbolig er ikke tinglyst. Hvordan sikre at eier kun f\u00e5r registreringstilgang til den gjeldende fritidsboligen som han er eier av, og ikke alle bygg p\u00e5 landbrukseiendommen? (Strider mot \u00a7 1: Ingen klarlegging av eiendomsforhold). I forlengelse av arbeidet med innhenting av eier registrert hos skattemyndighetene, mener vi at det b\u00f8r ses p\u00e5 et forslag for \u00e5 f\u00e5 til en lovendring som krever at eierskap m\u00e5 tinglyses. Det sikrer at eiendomsretten er juridisk gyldig, og vi f\u00e5r en lovendring som krever at eierskap m\u00e5 tinglyses. \u00ab\u00a7 3 f\u00f8rste ledd bokstav a, b og c skal lyde: a) matrikkelenheter, herunder \u2212 matrikkelnummer, matrikkelenhetstype, samlet fast eiendom \u2212 registrerte eieres og festeres navn, postadresse, og f\u00f8dsels-, d- eller organisasjonsnummer, og hvordan disse opplysningene er hentet inn \u2212 navn, postadresse, og f\u00f8dsels- eller d-nummer \u2212 areal, grenselinjer og grensepunkt med kvalitetsangivelse \u2212 hjelpelinjer og hjelpepunkt \u2212 kulturminner \u2212 forurensninger i grunnen \u2212 historikk, bl.a. opplysninger om tidligere oppm\u00e5lingsforretninger \u2212 referanser til stedfestingsavtaler \u2212 avtale eller vedtak om erverv av grunn til offentlig veg eller jernbane \u2212 framsatt krav om sak for jordskifteretten b) bygninger, herunder \u2212 bygningsnummer, bygningstype, n\u00e6ringsgruppe, bebygd areal \u2212 antall etasjer og deres bruksareal og bruttoareal, heis \u2212 bygningsstatus, og bygningshistoriske opplysninger c) bruksenheter i bygning, herunder \u2212 bruksenhetsnummer, bruksenhetstype, bruksareal og bygge\u00e5r \u2212 antall rom, bad, wc, kj\u00f8kkentilgang \u2212 vannforsyning, avl\u00f8p, energikilder og oppvarming Fagetatens kommentar: Vi er positive til at kontaktperson for bygning g\u00e5r ut, da dette er et felt som ikke holdes ajour. En kan sp\u00f8rre seg om feltet ikke kunne ha v\u00e6rt egnet til \u00e5 registrere eierskap p\u00e5 bygning. Vi er ogs\u00e5 positive til at bruksenhet utvides med felt for bygge\u00e5r, vannforsyning, avl\u00f8p, energikilder og oppvarming. Kommunene har i lang tid bedt om at datamodellen blir modernisert, slik at flere opplysninger kan registreres per bruksenhet. Dagens datamodell gir kun anledning til \u00e5 registrere slike opplysninger per hele bygning. Vi ser det som vesentlig at datamodellen som kommunene tilbys for \u00e5 registrere data, utvikles slik at b\u00e5de lokal matrikkelmyndighet og eiere/festere kan f\u00e5 mulighet til \u00e5 registrere relevante opplysninger som status/bygge\u00e5r (rammetillatelse, igangsettingstillatelse, ferdigattest osv) per bruksenhet. En forutsetning for at matrikkelen skal framst\u00e5 som et enhetlig og p\u00e5litelig register, er at dataene som kommer inn ved ordin\u00e6r matrikkelf\u00f8ring og ved egenregistreing f\u00f8lger samme struktur. \u00ab\u00a7 5 f\u00f8rste ledd skal lyde: (1) Person som skal f\u00f8re opplysninger i matrikkelen, skal ha gjennomf\u00f8rt Statens kartverks kurs i matrikkelf\u00f8ring. Statens kartverk kan godkjenne personen for \u00e5 f\u00f8re alle eller bestemte typer opplysninger. Dersom vedkommende ikke lenger skal f\u00f8re opplysninger i matrikkelen, skal kommunen straks gi melding til Statens kartverk som skal trekke godkjenningen tilbake. Tilsvarende gjelder offentlige organer som f\u00f8rer opplysninger i matrikkelen med hjemmel i matrikkellova \u00a7 22 tredje ledd.\u00bb Fagetatens kommentar: Vi er positive til at det legges opp til at dagens matrikkelf\u00f8ringskurs kan deles opp til \u00e5 gjelde f\u00f8ring av bestemte opplysninger i matrikkelen. \u00abI \u00a7 9 sjette og sjuende ledd endres \u00abregistrert eier og fester\u00bb til \u00abregistrerte eiere og festere\u00bb.\u00bb Fagetatens kommentar: Vi mener at registrert kontaktperson eier/fester er viktig for \u00e5 sikre at riktig person blir varslet i forbindelse med varsling etter PBL, matrikkellov, eierseksjonslov osv. Egenrapporterte eiere fra Skatteetaten sitt register b\u00f8r registreres p\u00e5 eiendomsniv\u00e5 med egen kode. Eksempel SE skattemelding eier/SF skattemelding fester. Dette forkludrer ikke dagens system med varsling om reguleringsendringer, nabovarsel, innkalling til oppm\u00e5lingsforretninger osv. \u00abNy \u00a7 10 d skal lyde: \u00a7 10 d Form og framgangsm\u00e5te ved krav om komplettering etter matrikkellova \u00a7 27 andre ledd (1) Kommunen bestemmer form og framgangsm\u00e5te n\u00e5r den p\u00e5legger registrerte eiere eller festere \u00e5 framskaffe opplysninger etter matrikkellova \u00a7 27 andre ledd. Kommunen skal tilby dem som har reservert seg mot digital kommunikasjon, en egnet manuell framgangsm\u00e5te. (2) Gjelder p\u00e5legget opplysninger som omfattes av ordningen med egenregistrering etter \u00a7 10 c, kan kommunen \u00e5pne for at p\u00e5legget etterkommes ved \u00e5 benytte ordningen med egenregistrering. Kommunen m\u00e5 kontrollere at opplysninger som ikke er lagt inn ved hjelp av ordningen med egenregistrering, fyller kravene til komplettering, legge de inn i matrikkelen p\u00e5 vegne av vedkommende eier eller fester, og underrette eventuelle andre registrerte eiere og festere av matrikkelenheten om kompletteringen. (3) F\u00f8ring av andre opplysninger enn dem som omfattes av ordningen med egenregistrering etter \u00a7 10 c, skal skje etter reglene i matrikkellova \u00a7 26 om retting. (4) Bestemmelsene i f\u00f8rste til tredje ledd gjelder tilsvarende n\u00e5r p\u00e5legget settes fram av Statens kartverk. Ansvaret for kontroll og innleggelse m.m. i samsvar med andre ledd, ligger da til Statens kartverk.\u00bb Fagetatens kommentar: Formuleringen gir begrenset rom for skj\u00f8nnsmessige vurderinger og lokale tilpasninger. Det argumenteres for at bestemmelsen b\u00f8r omformuleres for \u00e5 etablere mer overordnede og generelle rammer, slik at kommunene f\u00e5r n\u00f8dvendig fleksibilitet til \u00e5 tilpasse gjennomf\u00f8ringen til lokale forhold. \u00ab\u00a7 40 f\u00f8rste ledd bokstav f og g skal lyde: f) endring i sameiefordelingen for registrert jordsameie g) opprettelse av nytt punktfeste hvor den tilh\u00f8rende bygningen allerede er oppf\u00f8rt, dersom landm\u00e5leren finner at stedfestingen kan utf\u00f8res p\u00e5 betryggende m\u00e5te.\u00bb Fagetatens kommentar: Vi foresl\u00e5r i tillegg en ny bokstav h: h) opprettelse av ny anleggseiendom eller arealoverf\u00f8ring mellom to anleggseiendommer, der anlegget/konstruksjonen er entydig fastsatt med koordinater. "
}