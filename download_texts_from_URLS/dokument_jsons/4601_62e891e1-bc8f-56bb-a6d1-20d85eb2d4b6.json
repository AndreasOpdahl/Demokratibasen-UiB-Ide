{
  "dokument_id": "62e891e1-bc8f-56bb-a6d1-20d85eb2d4b6",
  "doc_type": "case_attachment",
  "kommune": 4601,
  "tittel": "H\u00f8ringsinnspill om nye alkoholregler.msg",
  "url": "https://bergen.kommune.no/politikere-utvalg/api/fil/bk360/10189288/Horingsinnspill-om-nye-alkoholregler-msg",
  "tekst": "Fra: \"Sander Fj\u00e6restad\" <leder@hulen.no> Sendt: torsdag 4. april 2024 09:18:21 Til: \"Postmottak Skjenkesaker\" <Postmottak.Skjenkesaker@bergen.kommune.no> Emne: H\u00f8ringsinnspill om nye alkoholregler H\u00f8ringsinnspill til Bystyret p\u00e5 vegne av Stiftelsen Hulen Styret ved Stiftelsen Hulen har den 19.03.2024 diskutert under sitt styrem\u00f8te eventuelle fordeler og ulemper med utvidelse av skjenketiden i Bergen kommune med grunnlag p\u00e5 det nye h\u00f8ringsforslaget om \u00e5 utvide skjenketid fra 02:30 til 03:00. Om Stiftelsen Stiftelsen Hulen holder til i de historiske lokalene ved Olav Ryes vei 48 i det gamle bomberommet under Nyg\u00e5rdsparken. Her blir det arrangert konserter og andre konsepter mellom 3-4 ganger i uken der studenter og andre, unge musikkinteresserte er v\u00e5r hovedm\u00e5lgruppe. Organisasjonen er drevet p\u00e5 frivillig basis, og vi tilbyr n\u00f8dvendig kursing og kompetanse til v\u00e5re frivillige, spesifikt de som driver bardrift og vakthold for Stiftelsen under \u00e5pning. Styret best\u00e5r ogs\u00e5 av frivillige, hvor alle de ti styremedlemmene arbeider med samme kompensasjon som andre frivillige. V\u00e5r oppgave er \u00e5 formidle et variert kulturtilbud til alle p\u00e5 tvers av kj\u00f8nn, legning og alder. Positive konsekvenser Styret ser positive konsekvenser i den form at dette kan bidra til h\u00f8yere omsetning, og bedre profilering av v\u00e5rt utested. Dette er dog de eneste positive faktorene vi ser ved en utvidelse av skjenketiden, og v\u00e5rt argument for negative konsekvenser er det vi \u00f8nsker \u00e5 legge vekt p\u00e5. Negative konsekvenser Negative konsekvenser bygger p\u00e5 selve form\u00e5lsparagrafen i skjenkeloven; \u2018\u2019Loven har som form\u00e5l \u00e5 begrense de samfunnsmessige og individuelle skadene som alkoholbruk kan medf\u00f8re. Loven sikter ogs\u00e5 p\u00e5 \u00e5 begrense det generelle forbruket av alkoholholdige drikkevarer\u2019\u2019 Som utested har vi ogs\u00e5 et ansvar for \u00e5 forhindre samfunnsmessige og individuelle skader som kan f\u00f8lge ved konsum av alkoholholdig drikke, noe vi ikke ser hvordan de nye skjenketidene kan bidra til. Hvis noe, vil dette \u00f8ke omfanget av alkohol og berusethet i bybildet, noe som allerede skaper utrygghet og uhygge hos mange av byens innbyggere. En utvidelse av skjenketidene kommer heller ikke til \u00e5 begrense det generelle forbruket av alkoholholdig drikk, men snarere tvert imot \u00e5 \u00e5pne for en halvtime lenger med berusethet. Basert p\u00e5 politimeldinger og overskrifter s\u00f8ndag og mandag morgen er det tydelig at det allerede er et problem i sentrale byomr\u00e5der med overstadig berusethet, noe vi p\u00e5 ingen m\u00e5te \u00f8nsker \u00e5 bidra til. Vi tror ogs\u00e5 at disse nye retningslinjene vil bidra til \u00e5 \u00f8ke disse konsekvensene. Som en frivillig utelivsakt\u00f8r tar vi ogs\u00e5 siden til de som arbeider p\u00e5 full- eller deltid som bartendere, vektere og andre som har med skjenking \u00e5 gj\u00f8re i form av deres trivsel, opplevelser og arbeidstider. Det er ingen hemmelighet at utelivsbransjen er et krevende yrke, og man arbeider ofte med et vanskelig klientell, og da spesielt jo n\u00e6rmere stenging man kommer. Alkoholinntaket \u00f8ker i takt med klokken, og oppf\u00f8rselen til gjester blir d\u00e5rligere og d\u00e5rligere. Mange arbeider ogs\u00e5 med ugunstige arbeidstider hvor dagene ofte kan bli lange og slitsomme. I tillegg til disse slitsomme arbeidstidene, opplever mange u\u00f8nsket seksuell oppmerksomhet, trakassering og det \u00e5 ikke bli m\u00f8tt med respekt p\u00e5 jobb, noe ogs\u00e5 v\u00e5re frivillige opplever, spesielt de siste timene f\u00f8r stenging. Ved en utvidelse av skjenkereglene tror vi at flere vil f\u00e5 disse opplevelsene, og trivselen til arbeidere i utelivsbransjen generelt vil g\u00e5 ned. Dette er selvsagt faktorer som sl\u00e5r ekstra ut n\u00e5r gjester er p\u00e5virket av alkohol, og det stemmer ogs\u00e5 overens med v\u00e5re erfaringer. Man skal arbeide preventivt som et utested for \u00e5 forhindre dette, men det er ikke alle som er like lette \u00e5 fange opp f\u00f8r skaden allerede er gjort. Vi frykter at ved en utvidelse av skjenketidene, at disse negative effektene kommer til \u00e5 manifestere seg ytterligere, og at bybildet vil bli farget deretter. V\u00e5r refleksjon Vi ber derfor bystyret om \u00e5 tenke seg godt om f\u00f8r man liberaliserer skjenkereglene i Bergen. Selvsagt \u00f8nsker vi ogs\u00e5 liberalisering for et friere samfunn, men her m\u00e5 man se p\u00e5 de praktiske samfunnsmessige konsekvensene denne liberaliseringen kan medf\u00f8re. Vi er glad i byen v\u00e5r, og \u00f8nsker ikke \u00e5 se en \u00f8kning i kaoset som forekommer ved overstadig berusethet. Stiftelsen Hulen stiller seg derfor negativ til h\u00f8ringsforslaget. Dato: 20.03.2024 Sander Andr\u00e9 Fj\u00e6restad, Styreleder Stiftelsen Hulen Med vennlig hilsen, Sander Andr\u00e9 Fj\u00e6restad Leder // Hulen +47 94 19 03 34 leder@hulen.no www.hulen.no *Reference to picture on the internet removed* The information transmitted is intended only for the person or entity to which it is addressed and may contain confidential and/or privileged material. Any review, retransmission, dissemination or other use of, or taking of any action in reliance upon, this information by persons or entities other than the intended recipient is prohibited. If you received this in error, please contact the sender and delete the material from any computer. "
}