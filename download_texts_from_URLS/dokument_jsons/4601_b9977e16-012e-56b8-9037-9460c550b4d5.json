{
  "dokument_id": "b9977e16-012e-56b8-9037-9460c550b4d5",
  "doc_type": "case_attachment",
  "kommune": 4601,
  "tittel": "Saksfremlegg til kommunene - Overordnet strategi for helsefellesskapet",
  "url": "https://bergen.kommune.no/politikere-utvalg/api/fil/bk360/10303834/Saksfremlegg-til-kommunene-Overordnet-strategi-for-helsefellesskapet",
  "tekst": " Helsefellesskapet i bergensomr\u00e5det Saksfremlegg Overordnet strategi for Helsefellesskapet i bergensomr\u00e5det Bakgrunn Helsefellesskapet i bergensomr\u00e5det er en samhandlingsarena for spesialisthelsetjenesten og de 18 kommunene som er i Helse Bergen sitt foretaksomr\u00e5de. Her m\u00f8tes representanter fra kommunene, spesialisthelsetjenesten, fastleger og brukere for \u00e5 planlegge og utvikle helse- og omsorgstjenestene i fellesskap. M\u00e5let er blant annet \u00e5 sikre mest mulig helhetlige forl\u00f8p for pasientene. Helsefellesskapet har i 2023\u20132024 jobbet grundig med \u00e5 utarbeide en overordnet strategi for hele helsefellesskapet. Partnerskapsm\u00f8tet, som er helsefellesskapets \u00f8verste organ og best\u00e5r av politisk og administrativ ledelse i kommuner og spesialisthelsetjenesten, stilte seg bak strategien 15. februar 2024. Strategien blir derfor sendt til videre behandling i de 18 kommunene i helsefellesskapet, og til styrene i spesialisthelsetjenesten. \u00d8konomiske konsekvenser Strategien inneholder ingen konkrete tiltak eller satsinger, men gir en overordnet retning for helsefellesskapet. Det vil derfor ikke medf\u00f8re \u00f8konomiske konsekvenser for kommunene \u00e5 vedta strategien. Finansiering av eventuelle tiltak og satsinger som f\u00f8lger av planen, og som ikke kan finansieres innenfor gjeldende budsjettrammer, vil avhenge av politisk prioritering og \u00f8konomisk handlingsrom. Arbeidsprosess P\u00e5 oppdrag fra partnerskapsm\u00f8tet i 2023, satte Strategisk samarbeidsutvalg (SSU) 1. juni 2023 i gang et arbeid med \u00e5 utarbeide en overordnet strategi for Helsefellesskapet i bergensomr\u00e5det. Det ble utpekt en arbeidsgruppe best\u00e5ende av representanter fra de fire kommuneregionene, spesialisthelsetjenesten, brukere og fastleger til \u00e5 jobbe med strategien. Alle partnerne i helsefellesskapet ble i august invitert til \u00e5 melde inn strategiske utfordringer for seg selv og for helsefellesskapet som helhet. Denne innspillsrunden skulle danne grunnlag for det videre strategiarbeidet. Det ble i tillegg sett til strategier fra andre helsefellesskaper, for \u00e5 gi arbeidsgruppen et sammenligningsgrunnlag for arbeidet med egen strategi. Basert p\u00e5 innsendte innspill og diskusjon i h\u00f8st, foreslo arbeidsgruppen at strategien skulle bygge rundt f\u00f8lgende hovedpunkter: Helsefellesskapet i bergensomr\u00e5det \u2022 Styrke samhandlingen \u2022 Prioriteringer \u2022 Rekruttering og bemanning \u2022 \u00d8konomi \u2022 Digitalisering/teknologi Arbeidsgruppen foreslo at strategien b\u00f8r: \u2022 V\u00e6re kort og konsis \u2022 V\u00e6re forpliktende, og peke ut felles retning og m\u00e5l \u2022 Gjelde for fire \u00e5r \u2022 V\u00e6re motiverende for partnerne i helsefellesskapet \u2022 Ha et tydelig spr\u00e5k og gode begreper Arbeidsgruppen har v\u00e6rt samstemte om at strategien m\u00e5 forankres politisk, for \u00e5 gj\u00f8re den forpliktende og sikre legitimitet. F\u00f8rste utkast til strategi ble gjennomg\u00e5tt av arbeidsgruppen i november. Status for arbeidet og utkast til strategi ble tatt opp i omr\u00e5deutvalgene i helsefellesskapet i november og i Strategisk samarbeidsutvalg 30. november. Det kom i tillegg innspill til strategien p\u00e5 kommunalsjefsamling p\u00e5 Solstrand 8. november. Onsdag 6. desember ble det arrangert innspillskonferanse om frivillighet, der en rekke frivillige organisasjoner var invitert. Konferansen ble til som f\u00f8lge av en SSU-sak fra brukerrepresentantene 22. september, der frivillighetens rolle i helsefellesskapet ble diskutert. Strategien er blitt oppdatert flere ganger i l\u00f8pet av h\u00f8sten, basert p\u00e5 innspillene som er kommet underveis. Strategisk samarbeidsutvalg ga tilslutning til det siste strategiutkastet 26. januar 2024. Partnerskapsm\u00f8tet, som er helsefellesskapets \u00f8verste organ, stilte seg bak strategien 15. februar 2024. Faste representanter i partnerskapsm\u00f8tet er politisk og administrativ ledelse i kommuner og i spesialisthelsetjenesten. I tillegg deltar f\u00f8lgende som observat\u00f8rer med tale- og forslagsrett: \u2022 Leder og nestleder fra Strategisk samarbeidsutvalg \u2022 Leder fra hvert Omr\u00e5deutvalg \u2022 1 fastlegerepresentant \u2022 1 kommuneoverlege \u2022 2 brukerrepresentanter (1 fra kommune og 1 fra spesialisthelsetjenesten) \u2022 1 representant fra KS \u2022 1 representant fra hovedsammenslutningene Helsefellesskapet i bergensomr\u00e5det Spr\u00e5k og utforming Det har v\u00e6rt et m\u00e5l \u00e5 skrive en kort og konsis strategitekst, som oppleves forpliktende og motiverende for partnerne. Strategien skal peke ut en klar retning for helsefellesskapet. Strategiteksten er skrevet p\u00e5 nynorsk, fordi flertallet av partnerne i helsefellesskapet har dette som m\u00e5lform. Forslag til vedtak \u2022 Kommunestyret/bystyret slutter seg til overordnet strategi for Helsefellesskapet i bergensomr\u00e5det. "
}