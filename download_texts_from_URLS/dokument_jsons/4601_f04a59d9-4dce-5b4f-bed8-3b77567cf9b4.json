{
  "dokument_id": "f04a59d9-4dce-5b4f-bed8-3b77567cf9b4",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 9 fra Even S\u00f8rland (A) om prosess for totalrehabilitering Christi Krybbe skoler. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9914098/Svar-pa-skriftlig-sporsmal-nr-9-fra-Even-Sorland-A-om-prosess-for-totalrehabilitering-Christi-Krybbe-skoler-Utvalg-for-barnehage-skole-og-idrett",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/27738-3 Saksbehandler: Ylva-Helen Svanberg Helle Fra Dato: 22. februar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 9 fra Even S\u00f8rland (A) om prosess for totalrehabilitering Christi Krybbe skoler. Utvalg for barnehage, skole og idrett Representanten Even S\u00f8rland (A) har 09.02.2024 sendt inn f\u00f8lgende skriftlige sp\u00f8rsm\u00e5l: Christi Krybbe skoler venter p\u00e5 en totalrehabilitering. Skolen trenger universell utforming, st\u00f8rre uteareal og gymsal. Det arbeides med konseptvalg, og det ble sagt av skolebyr\u00e5den i utvalgsm\u00f8tet i januar at det skulle tas en beslutning \u00abtidlig i 2024\u00bb. FAU ved skolen etterlyser n\u00e6rmere informasjon om hva det betyr \u2013 n\u00e5r man kan forvente en sak, hva som er neste steg og om det er en plan for brukerinvolvering. Sp\u00f8rsm\u00e5l til byr\u00e5den: Kan byr\u00e5den redegj\u00f8re for hva som har skjedd siden KVU-en ble lagt frem i november 2021, og for hvordan prosessen videre ser ut \u2013 mtp. tidspunkt for avgj\u00f8relser og opplegg for involvering av skolen, elever og foreldre/n\u00e6rmilj\u00f8? Svar fra byr\u00e5den: Byr\u00e5d for finans opplyser at i etterkant av at KVU ble fremlagt i november 2021 er det, p\u00e5 bestilling fra dav\u00e6rende byr\u00e5d, gjennomf\u00f8rt et ytterligere utredningsarbeid. Form\u00e5let har v\u00e6rt \u00e5 styrke beslutningsunderlaget f\u00f8r valg av retning for Christi Krybbe skoler. I den anledning har det blant annet v\u00e6rt g\u00e5tt mer i dybden av teknisk gjennomf\u00f8rbarhet, gjennomf\u00f8rbarhet i forhold til vern, reguleringsrisiko og kostnader. Arbeidene med den utvidede konseptutredningen er ferdigstilt og er planlagt lagt frem i den administrative styringsgruppen for prosjekter innenfor barnehage og skole, f\u00f8r p\u00e5ske 2024. Det vil da bli tatt stilling til en anbefalt vei videre for Christi Krybbe skoler. N\u00e5r overordnet l\u00f8sning for rehabilitering av Christi krybbe skoler er tilstrekkelig avklart vil det opprettes et byggeprosjekt i regi av Byr\u00e5d for finans ved Etat for utbygging for \u00e5 planlegge og gjennomf\u00f8re rehabilitering. Prosjektet vil da ha forankring i bestilling fra byr\u00e5d for barnehage og skole. I tr\u00e5d med Skolebruksplanens beskrivelse i kapittel 4 Organisering av byggeprosjekter, vil det opprettes en byggprosjektgruppe hvor Byr\u00e5dsavdeling for barnehage og skole er formell brukerrepresentant og tilrettelegger for skolens medvirkning. Skolens rektor vil delta i byggprosjektgruppen og koordinere mot skolens brukergruppe. Brukergruppe p\u00e5 skolen opprettes av rektor etter f\u00f8rste m\u00f8te i byggprosjektgruppen og f\u00f8lger byggeprosjektet parallelt med byggprosjektgruppen. Byr\u00e5dsavdeling for barnehage og skole deltar i f\u00f8rste m\u00f8te i brukergruppen og ved behov. Brukergruppen ledes av rektor og best\u00e5r av skolens ledergruppe, verneombud, tillitsvalgt og representant fra FAU. Medvirkning fra elever, foreldre og n\u00e6rmilj\u00f8 kan omhandle hvordan det kan tilrettelegges for flerbruk p\u00e5 Christi krybbe. I skolebruksplanens funksjons- og arealprogram er det poengtert at skoleanlegget m\u00e5 kobles til stedet det ligger i, p\u00e5 en m\u00e5te som gj\u00f8r anlegget til et naturlig m\u00f8tested i n\u00e6rmilj\u00f8et. Utearealet og deler av innearealet skal kunne v\u00e6re i bruk etter skoletid og v\u00e6re en god m\u00f8teplass p\u00e5 tvers av generasjoner, kulturer og ulike brukergrupper. Medvirkning kan for eksempel innbefatte hvordan skolens uteomr\u00e5de kan kobles til kommunikasjon og gangtilkomst i n\u00e6rmilj\u00f8et. Videre vil det v\u00e6re \u00f8nskelig med innspill fra foreldre og n\u00e6rmilj\u00f8 p\u00e5 type egenart og bruksverdi som bevarer Christi krybbe skolers posisjon i byhistorien. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}