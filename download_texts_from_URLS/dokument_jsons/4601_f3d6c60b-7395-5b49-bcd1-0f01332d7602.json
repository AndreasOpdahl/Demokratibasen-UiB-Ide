{
  "dokument_id": "f3d6c60b-7395-5b49-bcd1-0f01332d7602",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 86 fra Christian Haugen (FrP) om prosjekt om statlig finansiert eldreomsorg - Utvalg for helse og sosial 2024",
  "url": "https://bergen.kommune.no/politikere-utvalg/api/fil/bk360/11180499/Svar-pa-skriftlig-sporsmal-nr-86-fra-Christian-Haugen-FrP-om-prosjekt-om-statlig-finansiert-eldreomsorg-Utvalg-for-helse-og-sosial-2024",
  "tekst": " BEHO - Kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/141388-3 Saksbehandler: Bernt Albert Tungodden Fra Dato: 27. september 2024 Byr\u00e5d for eldre, helse og omsorg Svar p\u00e5 skriftlig sp\u00f8rsm\u00e5l nr. 86 fra Christian Haugen (FrP) om prosjekt om statlig finansiert eldreomsorg - Utvalg for helse og sosial 2024 Representanten Christian Haugen (FrP) har den 13. september 2024 sendt inn f\u00f8lgende skriftlige sp\u00f8rsm\u00e5l: Under regjeringen til Solberg fikk FrP gjennomslag for et prosjekt om statlig finansiert eldreomsorg. Fors\u00f8ket startet i 2016 og skulle opprinnelig avsluttes i 2019, men ble utvidet fram til utgangen av 2022. Fors\u00f8ket ble s\u00e5 imidlertid avsluttet i desember 2021. Den overordnede m\u00e5lsettingen med fors\u00f8ksordningen var \u00e5 teste ut om statlig finansiering og statlige kriterier for tildeling av omsorgstjenester ville gi \u00f8kt likebehandling p\u00e5 tvers av kommunegrenser, og riktigere behovsdekning for innbyggerne. Den siste evalueringsrapporten som ble fremlagt for 2021 viste: \u2022 Fors\u00f8ket har gitt styrkede forutsetninger for likebehandling i tjenestetildelingen \u2022 Fors\u00f8kskommunene har f\u00e5tt bedre forutsetninger for \u00e5 tildele riktigere tjenester ut fra brukernes behov \u2022 Bedre styringsgrunnlag \u2022 Fors\u00f8ket har styrket kommunenes kompetanse \u2022 Det tilbys tjenester som er individuelt tilpasset ut ifra den enkeltes behov \u2022 Brukermedvirkning er satt i system \u2022 Fors\u00f8ket har gitt betydelige \u00f8kte overf\u00f8ringer fra staten til kommunene Med andre ord var fors\u00f8ket en suksess for innbyggerne i disse kommunene som mottok bedre tjenester og for kommunene som fikk \u00f8kt kompetanse. Prosjektet viste og at ressursene fra staten som m\u00e5tte til for \u00e5 gi innbyggerne tjenestene de faktisk hadde behov var underfinansiert ved start. Regjeringen til Jonas Gahr St\u00f8re videref\u00f8rte ikke prosjektet og har samtidig i 2022 avviklet at Helsedirektoratet rapporterer om ventelistene nasjonalt for behovet av sykehjemsplasser. Sp\u00f8rsm\u00e5l til byr\u00e5den: 1. Hva tenker byr\u00e5det om at dagens regjering ikke videref\u00f8rte statlig finansiert eldreomsorg? 2. Hva tenker byr\u00e5det om at regjeringen har avviklet oversikten over ventelister nasjonalt p\u00e5 behovet for sykehjemsplasser? Svar fra byr\u00e5den: 1. Helsebyr\u00e5den er positiv til prosjektet om statlig finansiert eldreomsorg, og ser at fors\u00f8ket har gitt trygg finansiering for kommunene som har deltatt og gode erfaringer for innbyggerne i deltakerkommunene. Veksten i antall eldre og pleietrengende vil \u00f8ke dramatisk de n\u00e6rmeste \u00e5rene, samtidig som kommune\u00f8konomien blir strammere og strammere. Veksten i frie inntekter har ikke v\u00e6rt tilstrekkelig til \u00e5 opprettholde kommunens kj\u00f8pekraft, som inneb\u00e6rer en reell reduksjon i de frie inntektene siden 2021. En utvidelse av ordningen med statlig finansiert eldreomsorg kunne gitt flere kommuner betydelige \u00f8kte overf\u00f8ringer til \u00e5 ruste eldreomsorgen med. 2. Nasjonal kartlegging av ventelister for sykehjemsplass er ikke videref\u00f8rt og data ikke oppdatert etter 15. august 2022. I perioden 2018 til august 2022 gjennomf\u00f8rte Helsedirektoratet en kartlegging av antall personer i kommunene som sto p\u00e5 venteliste til langtidsplass/plass i bolig s\u00e6rlig tilrettelagt for held\u00f8gnstjenester. Dette ble utf\u00f8rt tre ganger i \u00e5ret. Kommunene som hadde tilgjengelig informasjon om antall personer som sto p\u00e5 venteliste til korttidsopphold ble ogs\u00e5 bedt om \u00e5 rapportere inn antall p\u00e5 disse. H\u00f8sten 2022 ble det besluttet at kartleggingen ikke skulle videref\u00f8res. Begrunnelsen for dette var i korthet: \u2022 Dataene vil p\u00e5 sikt hentes ut fra Kommunalt pasient- og brukerregister i Folkehelseinstituttet. Da vil ogs\u00e5 lengden p\u00e5 ventetiden kunne hentes ut, og statistikken/tallene vil da gi et mer helhetlig bilde av situasjon. Helsedirektoratet jobber med \u00e5 utvikle en ny l\u00f8sning for dette, men kan ikke gi et eksakt tidspunkt for den nye l\u00f8sningen. \u2022 Kommunene slipper en s\u00e6rrapportering, som krever tid/ressurser. \u2022 Det knytter seg usikkerheter til datamaterialet i den avviklede l\u00f8sningen. \u2022 Kost/nyttevurdering: Kostnadene anses som st\u00f8rre enn nytteverdien. Helsebyr\u00e5den tar endringen til orientering, og vil v\u00e6re positiv til tiltak som gir redusert, manuell s\u00e6rrapportering i kommunene n\u00e5r datakvaliteten ogs\u00e5 har v\u00e6rt usikker. Det forventes imidlertid at en ny og forberedt l\u00f8sning kommer p\u00e5 plass raskt. Byr\u00e5den mener av prinsipp at denne typen data er viktig \u00e5 synliggj\u00f8re for \u00e5 vise et helhetlig bilde av situasjonen, og skjerpe statens og kommunenes fokus og satsing p\u00e5 utbygging av nye sykehjemsplasser. Kommunen har uansett etter helse- og omsorgstjenestelovens \u00a7 3-2a en plikt til \u00e5 \u00ab... f\u00f8re ventelister over pasienter og brukere som venter p\u00e5 langtidsopphold ...\u00bb. Marte Joan Monstad \u2013 Byr\u00e5d for eldre, helse og omsorg Dokumentet er godkjent elektronisk. "
}