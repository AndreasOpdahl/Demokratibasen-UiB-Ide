{
  "dokument_id": "90ad14df-5edf-537d-a9f9-717e53f3e51f",
  "doc_type": "case_attachment",
  "kommune": 5501,
  "tittel": "Reglement for reisem\u00e5lsledelsen - feb24",
  "url": "https://innsyn.tromso.kommune.no/application/getMoteDokument?dokid=2001615274",
  "tekst": "REGLEMENT FOR REISEM\u00c5LSLEDELSEN I TROMS\u00d8 - 21.02.24 Bakgrunn Et reisem\u00e5l er et geografisk sted som bes\u00f8kes fordi stedet har noen kvaliteter, og stedet gir den bes\u00f8kende noen opplevelser som gj\u00f8r det verdt \u00e5 bes\u00f8ke. Det er ingen som alene kontrollerer et reisem\u00e5l som helhet, men mange har innflytelse p\u00e5 utviklingen. Reisem\u00e5lsutvikling og samfunnsutvikling m\u00e5 sees i sammenheng. Vi lykkes med en helhetlig utvikling n\u00e5r verdiskaping, ringvirkninger og gjestetilfredshet \u00f8ker, samtidig som lokalsamfunnene blir mer attraktive, innbyggerne mer forn\u00f8yde og klimaavtrykket, milj\u00f8belastningen og slitasjen reduseres. Derfor er det behov for en Reisem\u00e5lsledelse som avveier samfunnsmessige hensyn, og som sikrer at strategier og prioriteringer for en b\u00e6rekraftig reisem\u00e5lsutvikling forankres i kommunenes planverk, gjennom god medvirkning fra alle interessenter og akt\u00f8rer (NOU 2023: Leve og oppleve). Form\u00e5l og mandat Reisem\u00e5lsledelsen er et r\u00e5dgivende og koordinerende organ. Reisem\u00e5lsledelsen sitt form\u00e5l er \u00e5 bidra til \u00e5 utvikle og forvalte Troms\u00f8 som en attraktiv og b\u00e6rekraftig destinasjon for bes\u00f8kende og lokalbefolkning. Reisem\u00e5lsledelsen skal bidra til \u00e5 definere, koordinere og ut\u00f8ve. Reisem\u00e5lsledelsen har ingen politisk beslutningsmyndighet. Reisem\u00e5lsledelsen skal: \u2022 bidra til \u00e5 utarbeide m\u00e5l, strategier og prioriteringer \u2022 se n\u00e6ringsutvikling, bes\u00f8ksforvaltning og lokalsamfunnet i sammenheng \u2022 bidra til sterkere samhandling mellom akt\u00f8rene, og forene ulike interesser \u2022 styrke evnen til \u00e5 h\u00e5ndtere bes\u00f8k \u2022 bidra i arbeidet med at Troms\u00f8 kommune blir pilotkommune for bes\u00f8ksbidrag. Reisem\u00e5lsledelsen skal v\u00e6re en bredt sammensatt gruppe med deltakere fra privat, offentlig og frivillig sektor og andre akt\u00f8rer i lokalsamfunnet, som samarbeider for \u00e5 oppn\u00e5 visjonen og m\u00e5lene for reisem\u00e5let Troms\u00f8. Det juridiske fundamentet er kommunale vedtak etter plan- og bygningsloven. Samspill mellom politiske utvalg, administrasjon og reisem\u00e5lsledelsen Reisem\u00e5lsledelsen er et r\u00e5dgivende og koordinerende organ, og etableringen av reisem\u00e5lsledelsen skal ikke f\u00f8re til nye organisatoriske og/eller \u00f8konomiske enheter i kommuneorganisasjonen. Reisem\u00e5lsledelsen har ingen politisk beslutningsmyndighet, mens leder av Reisem\u00e5lsledelsen utpekes politisk. Politiske utvalg vil forholde seg til administrasjonen p\u00e5 lik linje som f\u00f8r. Samspillet kan eksemplifiseres slik: La oss anta at det vedtas politisk at en ny reiselivsstrategi m\u00e5 utvikles, og oppdraget gis til administrasjon. I utarbeidelsen av reiselivsstrategien bruker administrasjon Reisem\u00e5lsledelsen som et r\u00e5dgivende og koordinerende organ. N\u00e5r forslag til ny reiselivsstrategi er ferdigstilt, overleveres denne fra administrasjon til politisk p\u00e5 normal m\u00e5te. Om ny reiselivsstrategi vedtas, er Reisem\u00e5lsledelsen sentral i ut\u00f8velsen av strategien. Organisering For \u00e5 sikre godt og relevant samarbeid og god gjennomf\u00f8ringsevne b\u00f8r ikke Reisem\u00e5lsledelsen best\u00e5 av for mange medlemmer. Dette underbygges av tidligere evalueringer. Samtidig er det viktig \u00e5 sikre ulike perspektiver og samfunnsomr\u00e5der. Reisem\u00e5lsledelsen best\u00e5r av f\u00f8lgende medlemmer: \u2022 1 representant som leder for Reisem\u00e5lsledelsen. Vedkommende oppnevnes av MIKS-utvalget, og forventes \u00e5 ha ledererfaring og kjennskap til reiselivsbransjen. \u2022 1 representant fra kommuneadministrasjonen oppnevnes etter forslag fra kommunedirekt\u00f8r i Troms\u00f8 Kommune, \u2022 2 representanter oppnevnes etter forslag fra Visit Troms\u00f8-region, hvorav 1 av disse m\u00e5 v\u00e6re prosjektleder for merkeordningen for b\u00e6rekraftige reisem\u00e5l. Besluttes endelig av selskapets daglige leder. \u2022 1 representant oppnevnes etter forslag fra utviklingslagene. Vedkommende skal representere innbyggerne i distriktsomr\u00e5dene i Troms\u00f8 generelt, og ikke sitt utviklingslag spesifikt. Hvis flere aktuelle kandidater, besluttes kandidat etter valg med flest stemmer. \u2022 1 representant oppnevnes etter forslag fra N\u00e6ringsforeningen i Troms\u00f8regionen. Besluttes endelig av selskapets daglige leder. \u2022 1 representant oppnevnes etter forslag fra Troms Fylkeskommune. \u2022 1 representant fra frivilligheten, representert ved Den Norske Turistforening. Ovennevnte akt\u00f8rer velges med bakgrunn i Reisem\u00e5lsledelsens form\u00e5l og mandat. For \u00e5 sikre mangfold og tverrfaglig kompetanse vil administrasjonen v\u00e6re i tett dialog med akt\u00f8rene f\u00f8r og etter utvelgelse. Akt\u00f8rene beslutter, mens administrasjon er sparringspartner og r\u00e5dgiver f\u00f8r endelig avgj\u00f8relse av representant. I tillegg til selve Reisem\u00e5lsledelsen, skal det inviteres til \u00e5pne m\u00f8ter 2 ganger i \u00e5ret for et bredt spekter av deltakere. Her \u00f8nsker reisem\u00e5lsledelsen \u00e5 sikre at representanter fra bydelsr\u00e5d, ungdommen og reindriften deltar. I tillegg vil viktige akt\u00f8rer som Avinor, Troms\u00f8 Havn, Nordnorsk Reiseliv, NHO Reiseliv, Interkommunalt politisk r\u00e5d og LO bli invitert og h\u00f8rt. Valgperiode og evaluering Representantene for Reisem\u00e5lsledelsen oppnevnes for 2 \u00e5r om gangen. Gjenvalg er mulig. Endringer i reglementet foresl\u00e5s, vurderes og godkjennes politisk. Evaluering av Reisem\u00e5lsledelsen gjennomf\u00f8res etter 2 \u00e5r, eller ved behov. Arbeidsoppgaver Reisem\u00e5lsledelsens oppgaver m\u00e5 prioriteres i forhold til ovennevnte form\u00e5l og mandat. Arbeidet m\u00e5 v\u00e6re forankret i Kommuneplanens Samfunnsdel, samt Merket for b\u00e6rekraftig reisem\u00e5l. Nasjonal reiselivsstrategi 2030, og andre nasjonale og regionale strategier og planer med betydning for reiselivsn\u00e6ringen vil ogs\u00e5 bli hensyntatt. Reisem\u00e5lsledelsen er et r\u00e5dgivende og koordinerende organ, og vil ha f\u00f8lgende hovedoppgaver: 1. Bidra i utvikling og oppf\u00f8lgning av handlingsplan for b\u00e6rekraftig reisem\u00e5lsutvikling. 2. R\u00e5dgi og koordinere dagsaktuelle saker med betydning for reiselivsn\u00e6ringen 3. Sikre videref\u00f8ring av merkeordningen for b\u00e6rekraftig reisem\u00e5l 4. Bidra i strategiutvikling for reisem\u00e5let. 5. V\u00e6re en sentral h\u00f8ringsinstans for kommunens politiske organer i reiselivsrelaterte saker. Reisem\u00e5lsledelsen har ingen politisk beslutningsmyndighet. \u00d8konomi Reisem\u00e5lsledelsens medlemmer f\u00e5r som hovedregel ikke godtgj\u00f8relse for arbeidet. Dette fordi medlemmene er oppnevnt i funksjon av sin stilling hos deltakerorganisasjonene/virksomhetene, og f\u00f8lgelig mottar l\u00f8nn derfra. Unntaket gjelder medlemmer av utviklingslag, som vil motta honorar for deltakelse. Etableringen av reisem\u00e5lsledelsen skal ikke f\u00f8re til nye organisatoriske og/eller \u00f8konomiske enheter i kommuneorganisasjonen. Eventuelle kostnader relatert til Reisem\u00e5lsledelsen skal tas opp via de etablerte \u00f8konomiske strukturene i kommunen, og ut\u00f8ves av de seksjoner/enheter som normalt har ansvaret for det aktuelle fagomr\u00e5det. \u2022 Eksempelvis; om man \u00f8nsker bedre skilting for cruisepassasjerer, s\u00e5 melder Reisem\u00e5lsledelsen dette til administrasjonen. Administrasjonen melder dette inn via HAP-prosessen. Om kostnadene blir politisk vedtatt, s\u00e5 etableres skilting av den seksjonen som normalt har ansvar for skilting. Om det \u00e5pnes opp for innkreving av bes\u00f8ksbidrag m\u00e5 Troms\u00f8 kommune forholde seg til de nasjonale f\u00f8ringene for dette. Ved innf\u00f8ring av bes\u00f8ksbidrag m\u00e5 reglementet for Reisem\u00e5lsledelsen oppdateres, og tilpasses. Et oppdatert reglement m\u00e5 vedtas av MIKS- utvalget. M\u00f8ter Det b\u00f8r avholdes 6 m\u00f8ter i l\u00f8pet av \u00e5ret i Reisem\u00e5lsledelsen. M\u00f8teagenda sendes ut minimum 1 uke f\u00f8r. Det skal i tillegg inviteres til \u00e5pne m\u00f8ter 2 ganger i \u00e5ret, til et bredt spekter av deltakere. Sekretariat Administrasjonen i Troms\u00f8 kommune er ansvarlig for sekretariatsfunksjonen til Reisem\u00e5lsledelsen. Sekretariatet til Reisem\u00e5lsledelsen spiller en viktig rolle i \u00e5 administrere og koordinere arbeidet for Reisem\u00e5lsledelsen. Her er noen oppgaver som sekretariatet skal ha, alene, eller i samarbeid med interne eller eksterne ressurser: 1. Koordinering og prosjektledelse 2. Dokumentasjon og arkivering 3. Kommunikasjon og informasjonsforvaltning 4. Planlegging og koordinering av m\u00f8ter og workshops 5. Rapportering og analyse \u00c5rsmelding Reisem\u00e5lsledelsen utarbeider \u00e5rsmelding som forelegges Milj\u00f8-, Idrett-, Kultur- og Samfunnsutvalget. Ikrafttredelse Reglementet trer i kraft 21.02.2024. Reglementet kan endres av Milj\u00f8-, idrett-, kultur- og Samfunnsutvalget selv. "
}