{
  "dokument_id": "2a7a2640-75e1-582a-a8a7-63d9de8da53c",
  "doc_type": "case_presentation",
  "kommune": 4601,
  "tittel": "Inng\u00e5else av ny rammeavtale for drift og vedlikehold av VA-anlegg i Bj\u00f8rnafjorden kommune",
  "url": "https://bergen.kommune.no/politikere-utvalg/api/fil/bk360/10519885/Framstilling-Inngaelse-av-ny-rammeavtale-for-drift-og-vedlikehold-av-VA-anlegg-i-Bjornafjorden-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/45372-4 Inng\u00e5else av ny rammeavtale for drift og vedlikehold av VA-anlegg i Bj\u00f8rnafjorden kommune Hva saken gjelder: Saken gjelder inng\u00e5else av avtale om utf\u00f8relse av driftstjenester p\u00e5 vann- og avl\u00f8psomr\u00e5det for Bj\u00f8rnafjorden kommune i forbindelse med at Bergen Vann ble k\u00e5ret som vinner av anbudskonkurranse. Avtalen har et omfang p\u00e5 15 til 20 mill. kr. p.a., og har i utgangspunktet en varighet p\u00e5 10 \u00e5r fra signering av kontrakt. Bj\u00f8rnafjorden har opsjon p\u00e5 \u00e5 forlenge avtalen med ett \u00e5r av gangen, i inntil 10 \u00e5r. Det er tatt forbehold om politisk godkjenning av avtalen. Relevant historikk: Bergen kommune v/ tidligere Bergen Vann KF (n\u00e5, etaten Bergen Vann) har fra 2014 hatt avtale med Os kommune, og senere Bj\u00f8rnafjorden kommune om utf\u00f8relse av driftstjenester p\u00e5 vann- og avl\u00f8psomr\u00e5det, jf. forhenv\u00e6rende byr\u00e5ds vedtak i m\u00f8tet 22.05.2014 sak 1207/14. Avtalen utl\u00f8per i 2024. Det har i denne forbindelse med v\u00e6rt utlyst ny 10-\u00e5rig avtale i samsvar med regelverket for offentlige anskaffelser. Bergen Vann vant anbudskonkurransen p\u00e5 bakgrunn av pris og kvalitet, men er ikke bundet f\u00f8r eventuell politisk godkjenning. Fagetatens vurdering og anbefaling: Bergen Vann som fagetat anbefaler at det inng\u00e5s avtale med Bj\u00f8rnafjorden kommune i samsvar med saksutredningen. Den aktuelle avtalen bygger p\u00e5 de samme forutsetninger som tidligere avtaler. Avtalen har et omfang p\u00e5 15 \u2013 20 mill. kr pr. \u00e5r, og er i all hovedsak basert p\u00e5 honorering etter medg\u00e5tt tid. Avtalevilk\u00e5r er i tr\u00e5d med tidligere avtale med regulert l\u00f8nns- og kostnadsniv\u00e5. Det er ogs\u00e5 gjort en egen risiko og mulighetsvurdering for de forpliktelser og muligheter som ligger til grunn for avtalen. I tillegg til driftstjenester p\u00e5 vann- og avl\u00f8psomr\u00e5det, omfattes ogs\u00e5 beredskap for VA-anleggene. Det inneb\u00e6rer at beredskapsvaktordningen for Bergen ogs\u00e5 h\u00e5ndterer hendelser p\u00e5 anleggene i Bj\u00f8rnafjorden, ved at viktige alarmer er koblet opp mot Vaktsentralen og h\u00e5ndteres tilsvarende som i Bergen kommune. Selve beredskaps- og publikumsansvaret ivaretas av Bj\u00f8rnafjorden kommune selv. Videre har Bj\u00f8rnafjorden kommune eier- og abonnentansvar, samt ansvar for planlegging og gjennomf\u00f8ring av nyanlegg for sektoren. Arbeidene for Bj\u00f8rnafjorden f\u00f8lges opp i eget regnskap og holdes helt atskilt fra selvkostregnskapet for vann- og avl\u00f8pstjenester i Bergen kommune. Dette gir grunnlag for overf\u00f8ringer mot bykassen av den merinntekt som avtalen m\u00e5tte medf\u00f8re etter at alle kostnader med utf\u00f8relse av tjenestene er hensyntatt. Den opprinnelige avtalen medf\u00f8rte at Bergen Vann overtok arbeidsgiveransvar for de medarbeidere som tidligere arbeidet med VA-driftsoppgavene i Bj\u00f8rnafjorden kommune. 1 Disse er i dag ansatt i Bergen Vann og utf\u00f8rer i hovedsak driftsoppgaver tilknyttet Bj\u00f8rnafjorden, men inng\u00e5r i den samlede arbeidsstyrke i Bergen Vann. Gjennom dette har en oppn\u00e5dd felles fag- og kompetansemilj\u00f8 og mer effektiv drift og optimalisering av VA- anleggene. Spesielt fremhever fagetaten at Bj\u00f8rnafjorden har f\u00e5tt tilgang til Bergen Vann sin beredskapsorganisasjon og samlede driftskompetanse p\u00e5 omr\u00e5det, mens Bergen kommune har f\u00e5tt en \u00f8kt bemanning og fleksibilitet til \u00e5 l\u00f8se driftsoppgaver ogs\u00e5 i Bergen kommune. Tidligere \u00e5r har ogs\u00e5 generert et \u00e5rlig overskudd som har blitt tilf\u00f8rt bykassen. Det vises til fagetatens notat av 13.06.2024 i sin helhet. \u00d8konomiske konsekvenser: Arbeidene f\u00f8lges opp i eget regnskap og holdes atskilt fra selvkostregnskapet for vann- og avl\u00f8pstjenester i Bergen kommune. Inntekter som avtalen gir overf\u00f8res til bykassen etter at alle kostnader med utf\u00f8relse av tjenestene er hensyntatt. Tidligere \u00e5rs resultater har vist at avtalen har gitt \u00e5rlig overskudd. Byr\u00e5dens vurdering og anbefaling/konklusjon: Denne sak ang\u00e5r en ikke-lovbundet, og derved avtalerettslig forpliktelse som Bergen Vann \u00f8nsker \u00e5 p\u00e5ta seg i forbindelse med utlyst anbudskonkurranse fra Bj\u00f8rnafjorden kommune for driftstjenester p\u00e5 vann- og avl\u00f8psomr\u00e5det. Avtalen m\u00e5 p\u00e5 sett og vis anses \u00e5 inneb\u00e6re en fortsettelse av det arbeidet som tidligere Bergen Vann KF, og n\u00e5 Bergen Vann har utf\u00f8rt i perioden fra 2014 til d.d. Erfaringsgrunnlaget i innev\u00e6rende avtaleperiode viser at kommunens leveranse av driftstjenester p\u00e5 vann- og avl\u00f8psomr\u00e5det i Bj\u00f8rnafjorden kommune har v\u00e6rt gunstig for kommunene i et \u00f8konomisk- og driftsmessig perspektiv. Avtaleinng\u00e5else medf\u00f8rer f\u00f8lgelig en \u00f8nsket kontinuitet fra byr\u00e5dens side i kommunens leveranse av viktige og samfunnskritiske tjenester til Bj\u00f8rnafjorden kommune. Etter byr\u00e5dets driftsfullmakter \u00a7 16 vedtatt av bystyret 16.12.2020 i sak 378/20 innehar byr\u00e5det en generell fullmakt til \u00e5 forest\u00e5 kommunens l\u00f8pende forvaltningsfunksjoner og tjenesteproduksjon, jf. \u00a7 16.1. Videre har byr\u00e5det myndighet til \u00e5 inng\u00e5 driftsrelaterte avtalerettslige forpliktelser begrenset av de rammer som budsjettfullmaktene trekker opp, jf. \u00a7 16.3. All den tid leveransen av tjenester gir positivt driftsresultat og ikke har konsekvenser for byr\u00e5dets budsjettfullmakter til \u00e5 viderefordele det nettobudsjett bystyret har vedtatt p\u00e5 tjenesteomr\u00e5dene, anser byr\u00e5den avtaleinng\u00e5else innenfor byr\u00e5dets fullmakter. Byr\u00e5den innstiller f\u00f8lgelig byr\u00e5det til \u00e5 slutte seg til Bergen Vann sin anbefaling. Kun deler av avtaledokumentene f\u00f8lger vedlagt, jf. offl. \u00a7 23. Vedtakskompetanse: Byr\u00e5dets fullmakter \u00a7 16.1 vedtatt av bystyret 16.12.2020 i sak 378/20: \u00abByr\u00e5det er delegert en generell fullmakt til \u00e5 forest\u00e5 den l\u00f8pende drift av Bergen kommunes virksomhet. Med drift forst\u00e5s kommunens forvaltningsfunksjoner og tjenesteproduksjon. Fullmakten ut\u00f8ves innenfor de overordnete m\u00e5l og retningslinjer som bystyret har trukket opp. Driftsfullmaktene ut\u00f8ves innenfor de rammer som er trukket opp i byr\u00e5dets personal- og \u00f8konomifullmakter.\u00bb Og, Byr\u00e5dets fullmakter \u00a7 16.3 vedtatt av bystyret 16.12.2020 i sak 378/20: \u00abByr\u00e5det har myndighet til [...] inng\u00e5else av andre driftsrelaterte avtalerettslige forpliktelser begrenset av de rammer som budsjettfullmaktene trekker opp\u00bb. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det slutter seg til Bergen Vann sin anbefaling om at det inng\u00e5s opptil 20-\u00e5rig avtale om utf\u00f8relse av driftstjenester p\u00e5 vann- og avl\u00f8psomr\u00e5det for Bj\u00f8rnafjorden kommune. 2 2. Rapportering om avtalen gj\u00f8res i tilknytning til \u00e5rlig m\u00e5l- og regnskapsrapportering, og merinntekter overf\u00f8res bykassen. 3. Byr\u00e5d for byutvikling gis fullmakt til \u00e5 underskrive avtalen slik den er fremlagt. Dato: 25. juni 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: Fagetatens notat av 13.06.2024 med f\u00f8lgende vedlegg: 1. Kontrakt tjenestekj\u00f8p 2. Bilag 1 \u2013 Kravspesifikasjon 3. Bilag 2 \u2013 Leverand\u00f8rens l\u00f8sningsbeskrivelse 4. Bilag 3 \u2013 Administrative bestemmelser 5. Endringer av leveransen etter avtaleinng\u00e5else 3 "
}