{
  "dokument_id": "9b6ca967-ccf1-597f-9a8b-2340d342ec32",
  "doc_type": "case_presentation",
  "kommune": 4601,
  "tittel": "\u00c5sane gnr 191 bnr 73 \u00c5samyrane 271. Klage p\u00e5 midlertidig rammetillatelse til bruksendring for LAR-klinikk m.m.",
  "url": "https://bergen.kommune.no/politikere-utvalg/api/fil/bk360/10186269/Framstilling-Asane-gnr-191-bnr-73-Asamyrane-271-Klage-pa-midlertidig-rammetillatelse-til-bruksendring-for-LAR-klinikk-m-m-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/52274-5 \u00c5sane gnr 191 bnr 73 \u00c5samyrane 271. Klage p\u00e5 midlertidig rammetillatelse til bruksendring for LAR-Klinikk m.m. Hva saken gjelder: Saken gjelder klage p\u00e5 midlertidig rammetillatelse til riving av deler av bygg (inngangsparti, 37 m2 BRA), tilbygg p\u00e5 n\u00e6ringsbygg (inngangsparti, kontor og trapperom 291 m2 BRA), vesentlig fasadeendring (ny kledning, nye vinduer og d\u00f8rer), bruksendring av deler av deler av 2. etasje (kontor til tjenesteyting, ca. 493 m2 BRA) og innsetting av heis for blant annet etablering av spesialhelsetjenesten for rusmiddelavhengige (Legemiddelassistert rehabilitering). Det er s\u00f8kt om og innvilget dispensasjoner fra KPA 2018 \u00a7 3.1 om plankrav og \u00a7 6.2.2 om byggegrense mot vassdrag, jf. pbl. \u00a7 19-2. Dispensasjonene er gitt en midlertidig varighet p\u00e5 inntil 5 \u00e5r, jf. pbl. \u00a7 19-3. Vedtaket er p\u00e5klaget den 22.03.2024 av ansvarlig s\u00f8ker Se Arkitektur AS p\u00e5 vegne av tiltakshaver CEV Nyborg AS. Eiendommen er i reguleringsplan 3580000 fra 1973 regulert til forretningsomr\u00e5de. I KDP for \u00c5sane er eiendommen vist som erverv, og i KPA 2018 som byfortettingssone. Se vedtakets pkt. 3.1 for utfyllende planstatus. Alle n\u00f8dvendige dispensasjoner er oms\u00f8kt og innvilget, jf. pbl. \u00a7\u00a7 19-1 og 19-2. Ansvarlig s\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Bymilj\u00f8etaten har gitt uttalelse datert 20.02.2024. Bymilj\u00f8etaten skal vurdere tiltakenes konsekvenser for interesser knyttet til natur, biologisk mangfold, landskap og friluftsliv, og vil ikke frar\u00e5de dispensasjoner som oms\u00f8kt under forutsetning av at hensynet til kantvegetasjon er ivaretatt. Klage: Klagen viser til at tiltaket er oms\u00f8kt med permanent varighet. Det stilles sp\u00f8rsm\u00e5l ved om midlertidigheten er hensiktsmessig med hensyn til at planprosessen for omr\u00e5det har p\u00e5g\u00e5tt sv\u00e6rt lenge og med usikker realiseringshorisont. Videre vises det til at ombruk av bygget kan gi positive milj\u00f8virkninger. Klagen inneholder ogs\u00e5 en redegj\u00f8relse fra leietaker, Helse Bergen. Helse Bergen som \u00f8nsker \u00e5 etablere LAR-klinikk i bygget. Det framkommer her at en tidshorisont p\u00e5 inntil 5 \u00e5r f\u00f8rer til at prosjektet ikke lengre kan realiseres. Det gis en beskrivelse av tiltaket, samt en redegj\u00f8relse for hvordan tomten er godt egnet for \u00e5 svare til brukergruppens behov. Det vises til klagen og Helse Bergens redegj\u00f8relse i sin helhet. Fagetatens vurdering og anbefaling: Plan- og bygningsetaten som fagetat opprettholder rammetillatelsens midlertidighet. Det vises til at planforslaget for omr\u00e5deplan for Nyborg forutsetter at eksisterende bebyggelse rives til fordel for sentrumsform\u00e5l eller til bolig/forretning/kontor. Det tas sikte p\u00e5 at omr\u00e5deplanen skal skape et bedre bo- og n\u00e6ringsmilj\u00f8 med gode uteoppholdsareal og gode 1 forbindelse mot kollektivtilbud. En permanent tillatelse for oms\u00f8kte tiltak utgj\u00f8r fare for \u00e5 gi en varig arealbruk som hindrer realisering av omr\u00e5deplanen som n\u00e5 er under arbeid. Dagens bygg er et industribygg, som verken har \u00f8nsket utforming eller beskaffenhet for videreutvikling av omr\u00e5det. Tidsbruken m\u00e5 ses i sammenheng med at planen legger opp til en transformasjon av omr\u00e5det samtidig med planleggingen av bybanen. Det vises til fagetatens notat av 02.04.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen kan tas delvis til f\u00f8lge. Fagetaten har utstedt rammetillatelse med en midlertidighet frem til 26.02.2029 (cirka 5 \u00e5r fra vedtaksdato) med mindre ny reguleringsplan vedtas eller det gis p\u00e5legg om riving fra kommunen. Da gjelder rammetillatelsen frem til ett \u00e5r etter vedtakstidspunkt for plan eller fra p\u00e5legg er gitt. Helse Bergen har uttrykt at tidshorisonten er til hinder for at LAR-klinikken kan etableres av hensyn til faglige og \u00f8konomiske betraktninger. Det bes fra klager om at rammetillatelsen gj\u00f8res permanent. Oms\u00f8kte tiltak er i strid med plankravet i KPA 2018 \u00a7 3.1. Bestemmelsen har som form\u00e5l \u00e5 sikre at tiltak utf\u00f8res etter en bred, helhetlig og grundig planprosess for vurdering av arealbruken i et bestemt omr\u00e5de. Det inneb\u00e6rer at en ikke kan ha en berettiget forventning om \u00e5 oppn\u00e5 tillatelse for oms\u00f8kte tiltak etter gjeldende plansituasjon. Eiendommen inng\u00e5r i et fremtidig transformasjonsomr\u00e5de, og en dispensasjon vil kunne underminere p\u00e5g\u00e5ende planarbeider som skal sikre byreparasjon for \u00c5sane bydelssenter. Byr\u00e5det vil i denne sammenheng tiltre fagetatens vurderinger i vedlagt rammetillatelse og fagnotat om at vilk\u00e5rene for dispensasjon i pbl. \u00a7 19-2 er oppfylt, s\u00e5fremt dispensasjonene gis midlertidig i henhold til pbl. \u00a7 19-3. Det samme gjelder dispensasjon fra \u00a7 6.2.2. Byr\u00e5det er imidlertid av et annet syn hva gjelder dispensasjonenes varighet. Byr\u00e5det vil innledningsvis utvise stor forst\u00e5else for at Helse Bergen har behov for tilstrekkelig forutsigbarhet for \u00e5 realisere planene om LAR-klinikk. Likevel er det oms\u00f8kt plassert i et omr\u00e5de med p\u00e5g\u00e5ende prosesser for positiv utvikling av \u00c5sane sentrum, der en skal sikre bedre bo- og n\u00e6ringsmilj\u00f8, uteoppholdsarealer, infrastruktur og endret bebyggelsesstrukturer mv. En fremtidig vedtatt reguleringsplan vil ikke ha virkning for eksisterende bruk, og en m\u00e5 derfor forutsette at det er forhold ved planen som n\u00f8dvendiggj\u00f8r videreutvikling eller som er sammenfallende med grunneieres eller annens interesse i \u00e5 videreutvikle eiendommen i tr\u00e5d med plan, typisk \u00f8konomiske og samfunnsmessige interesser. Byr\u00e5det kan ikke avfeie at en permanent eller tidsavgrenset dispensasjon fra plankravet p\u00e5 mer enn fem \u00e5r, vil st\u00e5 i fare for \u00e5 gi en varig arealbruk som hindrer eller vanskeliggj\u00f8r utviklingen. En viss grad av midlertidighet m\u00e5 derfor inng\u00e5 for at en skal kunne anse de rettslige vilk\u00e5rene oppfylt for dispensasjon fra plankravet. I motsatt tilfelle b\u00f8r det stilles krav til egen reguleringsplanprosess i henhold til KPA 2018 \u00a7 3.1, der en ville ha anledning til \u00e5 ta hensyn til eiendommens beskaffenhet sett opp mot \u00f8nsket utvikling i omr\u00e5det. Sp\u00f8rsm\u00e5let for byr\u00e5det er hvordan en i denne sak i st\u00f8rre grad kan sikre forutsigbarhet for Helse Bergen sin situasjon. I denne vurderingen vil byr\u00e5det p\u00e5peke at foreliggende tillatelse i utgangspunktet er gitt til 26.02.2029, men at et tidligere planvedtak vil kunne utgj\u00f8re en betydelig mindre varighet, som redegjort for innledningsvis. Hypotetisk sett kan dispensasjonene for eksempelvis bortfalle tidlig 2026 med en hurtiggang i planprosessen for omr\u00e5deplanen og vedtakstidspunkt i 2025. 2 Selv om planprosessen med omr\u00e5dereguleringen har v\u00e6rt under behandling i en lang tidsperiode, er den ikke avsluttet uten vedtak og m\u00e5 enda anses under behandling. Tidsl\u00f8pet skyldes tidligere og n\u00e5v\u00e6rende behov for mer overordnede politiske avgj\u00f8relser for \u00f8nsket utvikling av \u00c5sane bydel. Det er selvsagt uheldig at slike prosesser drar ut i tid, men byr\u00e5det mener at en m\u00e5 se det i perspektiv av de sv\u00e6rt viktige beslutningene som omr\u00e5deplanen beror p\u00e5 slik som prosessene for Bybanen og andre arealstrategiske beslutninger. I og med at n\u00e5v\u00e6rende tillatelse gis midlertidig p\u00e5 minimum ett \u00e5r og maksimalt til 26.02.2029, finner byr\u00e5det det mer form\u00e5lstjenlig \u00e5 fjerne tidsavgrensningen i sin helhet. Det inneb\u00e6rer at tillatelsen gis midlertidig p\u00e5 ubestemt tid. Dette har sammenheng med at det fortsatt er en uspesifisert tidslinje for arbeidet med omr\u00e5deplanen, og at verken permanent eller en lengre bestemt periode enn ett til fem \u00e5r vil kunne sikre at en ikke underminerer p\u00e5g\u00e5ende prosesser. Den ubestemte varigheten avgrenses i utgangspunktet med ett \u00e5r fra tidspunktet for steg i prosessen for realisering av planen. Det inneb\u00e6rer at Helse Bergen p\u00e5 tidspunktet det gj\u00f8res arbeid som ledd i \u00e5 realisere planen, overfor bygningsmyndighetene har ett \u00e5r til \u00e5 avslutte virksomheten i lokalene. Med dette menes tiltak for \u00e5 innfri rekkef\u00f8lgekrav eller annet relevant for eiendommen i tr\u00e5d med planen. Byr\u00e5det p\u00e5peker at f\u00f8r denne tid har planen blitt vedtatt og partene er informert. Byr\u00e5det legger videre til grunn at partene sikrer sine privatrettslige interesser i leiekontrakt. Unntaksvis kan kommunen p\u00e5legge opph\u00f8r av den midlertidige tillatte bruken i tr\u00e5d med pbl. \u00a7 19-3 f\u00f8rste ledd annet punktum etter at ny reguleringsplan er vedtatt. Byr\u00e5det forutsetter at dette beror p\u00e5 \u00e5penbare plan- og bygningsrettsfaglige vurdering for \u00e5 sikre politisk \u00f8nsket transformasjon av omr\u00e5det. Byr\u00e5det vil avslutningsvis kort opplyse om at dette ikke n\u00f8dvendigvis gir den forutsigbarheten som Helse Bergen uttrykker behov for, og at dette anses \u00e5 ta klagen delvis til f\u00f8lge. Det er imidlertid byr\u00e5dets forst\u00e5else for hvordan en i st\u00f8rst mulig grad kan sikre de interessene som gj\u00f8r seg gjeldende, all den tid det s\u00f8kes om tiltak i strid med krav til reguleringsplan i omr\u00e5de under planlegging for vesentlig transformasjon. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Plan- og bygningsetatens vedtak datert 04.03.2024 endres i medhold av forvaltningsloven \u00a7 33 annet ledd: a. Dispensasjonene og rammetillatelsen i seg selv innvilges midlertidig for ubestemt tid, jf. pbl. \u00a7 19-3 f\u00f8rste ledd f\u00f8rste punktum. Dersom eiendommen inng\u00e5r i nyere reguleringsplan, bortfaller dispensasjonene senest ett \u00e5r fra tidspunktet for steg i prosessen for realisering av plan eller umiddelbart ved p\u00e5legg fra kommunen i henhold til pbl. \u00a7 19-3 f\u00f8rste ledd annet punktum. 2. Det overlates Plan- og bygningsetaten \u00e5 endre den midlertidige rammetillatelsen. 3. Klagen tas delvis til f\u00f8lge. Dato: 23. april 2024 3 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 02.04.2024 med f\u00f8lgende vedlegg: 1. Oversiktskart 2. Oversiktsfoto 3. Situasjonsplan 4. Vedtak datert 04.03.2024 5. Klage datert 22.03.2024 med vedlegg 6. Dispensasjonss\u00f8knad 7. Uttale fra Bymilj\u00f8etaten datert 20.02.2024 8. Tegninger 4 "
}