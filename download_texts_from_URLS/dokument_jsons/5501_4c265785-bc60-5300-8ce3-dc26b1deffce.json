{
  "dokument_id": "4c265785-bc60-5300-8ce3-dc26b1deffce",
  "doc_type": "case_presentation",
  "kommune": 5501,
  "tittel": "SAMLOK Troms\u00f8 - sluttrapport for konseptfasen",
  "url": "https://innsyn.tromso.kommune.no/application/getMoteDokument?dokid=2001930725",
  "tekst": "Arkivsaksnr. 24/22058-1 Saksbehandler Ole Gunnar H\u00e5land Saksgang M\u00f8tedato Milj\u00f8-, idrett-, kultur- og 28.01.2025 samfunnsutviklingsutvalget Formannskapet 04.02.2025 Kommunestyret 12.02.2025 Helse- og velferdsutvalget 29.01.2025 SAMLOK Troms\u00f8 - sluttrapport for konseptfasen Kommunedirekt\u00f8rens innstilling til vedtak: 1. Sluttrapport for konseptutredning SAMLOK Troms\u00f8 tas til orientering 2. Troms\u00f8 kommune g\u00e5r sammen med Troms politidistrikt og Universitetssykehuset Nord- Norge videre til en forprosjektfase for samlokalisering av n\u00f8dmeldesentralene. 3. Kostnader til konseptfasen innarbeides i handlingsprogrammet Stig Tore Johnsen Agnar Christensen Kommunedirekt\u00f8r Seksjonsleder 1 Hva saken gjelder I N\u00e6rpolitireformen (Prop. 61 LS) vedtok Stortinget \u00e5 samlokalisere 110-sentralene (brann og redning) og politiets operasjonssentraler (112-sentralene). Samlokalisering skal inkludere de akuttmedisinske kommunikasjonssentralene (113-sentralene) der det er regional enighet om det. Direktoratet for samfunnssikkerhet og beredskap og Politidirektoratet har f\u00e5tt i oppdrag fra Justis- og beredskapsdepartementet \u00e5 tilrettelegge for gjennomf\u00f8ring av samlokalisering. Troms\u00f8 kommune mottok 15. mars 2016 vedtak fra Direktoratet for samfunnssikkerhet og beredskap om at Troms\u00f8 110-sentral skal samlokaliseres med politiets operasjonssentral i Troms\u00f8. I tillegg har Universitetssykehuset i Nord-Norge deltatt i arbeidet for \u00e5 utrede om AMK (113-sentralen) skal samlokaliseres. I 2023 ble idefasen behandlet politisk og i 2024 er det gjennomf\u00f8rt konseptutredning av SAMLOK Troms\u00f8. I vedlagt sluttrapport oppsummeres prosessen og anbefalinger etter konseptutredningen. Saksutredning Bakgrunn N\u00f8dmeldingstjenesten skal sikre at befolkningen f\u00e5r rask og riktig hjelp i krisesituasjoner. Dette har f\u00e5tt \u00f8kt aktualitet som f\u00f8lger av endringer i klima, demografi, sikkerhetspolitikk og teknologi. N\u00f8dmeldesentralene er navet i n\u00f8detatene og utgj\u00f8r en samfunnskritisk funksjon. Hver etat har sitt eget n\u00f8dnummer og sin egen n\u00f8dmeldingssentral, hvor operat\u00f8rer med etatsspesifikk fagkunnskap besvarer n\u00f8dtelefonen, utalarmerer ressurser og bidrar i koordineringen av oppdragsl\u00f8sningen. Ved st\u00f8rre hendelser vil flere eller alle n\u00f8detatene kunne bli kalt ut til samme skadested. Dette gj\u00f8r at samordning og samarbeid mellom etatene er avgj\u00f8rende for kvalitet og effektivitet i l\u00f8sningen av samfunnskritiske beredskapsoppgaver. Stortingsmelding 10 (2016-2017), \u00abRisiko i et trygt samfunn\u00bb, viser til at man ikke i tilstrekkelig grad har evnet \u00e5 systematisk f\u00f8lge opp og ta l\u00e6rdom av tidligere hendelser og \u00f8velser. I forskningen p\u00e5 samfunnssikkerhet trekkes ofte tverrsektorielt og tverretatlig samarbeid fram som en kjerneutfordring, og evalueringsrapportene som er utarbeidet etter st\u00f8rre hendelser dokumenterer bl.a. svakheter knyttet til: \u2022 Organisering, ledelse og samarbeid mellom ber\u00f8rte etater \u2022 Varsling og alarmering \u2022 Situasjonsrapportering \u2022 Evakuering, behandling og oppf\u00f8lging av skadde og p\u00e5r\u00f8rende \u2022 Informasjons- og medieh\u00e5ndtering Med bakgrunn i disse forholdene besluttet myndighetene med N\u00e6rpolitireformen (Prop. 61 LS (2014-15)) \u00e5 samlokalisere 110-sentralene (brann og redning) og politiets operasjonssentraler (112-sentralene). Direktoratet for samfunnssikkerhet og beredskap og Politidirektoratet har f\u00e5tt i oppdrag fra Justis- og beredskapsdepartementet \u00e5 tilrettelegge for gjennomf\u00f8ring av samlokalisering. Samlokalisering vil inkludere de akuttmedisinske kommunikasjonssentralene der det er regional enighet om det. Etatene \u00f8nsker fasiliteter som legger til rette for tettere samhandling, med m\u00e5lsetning \u00e5 kunne m\u00f8te innbyggernes behov for en enda bedre samordnet n\u00f8dmeldingstjeneste. Direktoratet for samfunnssikkerhet og beredskap og Politidirektoratet har definert som effektm\u00e5l for samlokalisering at \u00abbefolkningen samlet sett f\u00e5r en bedre n\u00f8dmeldingstjeneste som dekker deres behov som f\u00f8lge av bedre samvirke\u00bb. Utredning og anbefaling Konseptutredningen viser at det samfunns\u00f8konomiske beste alternativet er \u00e5 samlokalisere n\u00f8dmeldesentralene (110, 112 og 113) ved politihuset i Troms\u00f8. Dette alternativet anbefales fordi det gir de st\u00f8rste samfunns\u00f8konomiske gevinstene. 2 Samlokaliseringen vil f\u00f8re til bedre informasjonsflyt og raskere beslutninger, noe som er avgj\u00f8rende i n\u00f8dsituasjoner. Ved \u00e5 samlokalisere n\u00f8dmeldesentralene forventes f\u00f8lgende positive samfunns\u00f8konomiske virkninger: \u2022 Kortere responstid \u2022 \u00d8kt kvalitet i beslutningene \u2022 Bedre kvalitet i bistanden til ber\u00f8rte innbyggerne i regionen \u2022 \u00d8kt totalberedskap i nordomr\u00e5dene Samlet sett inneb\u00e6rer dette at samhandlingen mellom n\u00f8detatene blir mer effektiv og kan h\u00e5ndtere n\u00f8dsituasjoner med h\u00f8yere kvalitet. Bakgrunnen inkluderer erfaringer fra tidligere hendelser, for eksempel viste brannen p\u00e5 tr\u00e5leren Bukhta Naezdnik et behov for bedre koordinering. Det anbefalte alternativet inneb\u00e6rer at politiets leieavtale med Statsbygg utvides med de nye arealene og at det utarbeides en fremleiekontrakt til Universitetssykehuset i Nord-Norge og Troms\u00f8 kommune. Leieavtalen legges frem for politisk godkjenning etter forprosjektfasen. \u00d8konomi En samlokalisering vil medf\u00f8re kostnader til flytting av dagens 110-sentral og kostnader til leie av arealer i ny samlokalisert sentral. I henhold til anbefalt konsept vil Statsbygg som g\u00e5rdseier st\u00e5 for utbygging og Troms\u00f8 kommune vil v\u00e6re leietaker sammen med \u00f8vrige etater. Troms\u00f8 110-sentral dekker flere kommuner i Troms og driftes som et administrativt vertskommunesamarbeid underlagt kommunestyret i Troms\u00f8 kommune. Alle driftskostnadene for sentralen fordeles etter innbyggertall p\u00e5 20 kommuner og Longyearbyen lokalstyre. Troms\u00f8 kommunes andel av driftsutgiftene utgj\u00f8r ca 45 prosent av de totale driftsutgiftene. I henhold til kostnadsestimater fra Troms politidistrikt og Politiets fellestjenester legger vi til grunn en \u00f8kning i v\u00e5r andel av driftsutgiftene til 110-sentralen p\u00e5 720 000 kroner i \u00e5ret som f\u00f8lger av en samlokalisering. I henhold til Troms\u00f8 kommunes investeringsreglement punkt 5.3 skal det gjennomf\u00f8res en kvalitetssikring av konseptvalg (KS1). P\u00e5 bakgrunn av innkj\u00f8psstopp har arbeidsgruppen valgt \u00e5 gjennomf\u00f8re en intern kvalitetssikring ved hjelp av seksjon for eiendom. Siden anbefalt konsept tar utgangspunkt i leiekostnader er det tilstrekkelig \u00e5 vurdere sluttrapporten opp imot tilsvarende eiendommer som kommunen eier eller leier i det kommersielle leiemarkedet. Konklusjon Det fremst\u00e5r tydelig at samlokalisering av n\u00f8dmeldesentralene er avgj\u00f8rende for \u00e5 kunne m\u00f8te de krav og forventninger som myndighetene og samfunnet stiller til n\u00f8d- og beredskapstjenesten, b\u00e5de ved st\u00f8rre u\u00f8nskede hendelser og i normalsituasjon. Det forventes at samlokalisering vil kunne gi et betydelig l\u00f8ft for sentralene, etatene og regionen, og i vesentlig grad styrke samfunnssikkerheten og beredskapen i nordomr\u00e5dene. Basert p\u00e5 vurderingene er prosjektgruppens anbefaling \u00e5 g\u00e5 videre i prosessen, med gjennomf\u00f8ring av en forprosjektfase som neste steg. Det anbefales \u00e5 gjennomf\u00f8re dette i henhold til Digitaliseringsdirektoratets anbefalte prosjektmetodikk for offentlige prosjekter. Vedtakskompetanse Kommunestyret 3 Vedlegg Sluttrapport - konseptutredning SAMLOK Troms\u00f8 Kvalitetssikring av konseptutredning - seksjon for eiendom 4 "
}