{
  "dokument_id": "7358a15d-23db-59a0-ad72-d679d93b8cc2",
  "doc_type": "case_presentation",
  "kommune": 5501,
  "tittel": "H\u00f8ringssvar p\u00e5 rundskriv til legemiddelh\u00e5ndteringsforskriften",
  "url": "https://innsyn.tromso.kommune.no/application/getMoteDokument?dokid=2002049112",
  "tekst": "Arkivsaksnr. 24/19822-2 Saksbehandler Ellen Riksvold Saksgang M\u00f8tedato Helse- og velferdsutvalget H\u00f8ringssvar p\u00e5 rundskriv til legemiddelh\u00e5ndteringsforskriften Kommunedirekt\u00f8rens innstilling til vedtak: H\u00f8ringssvaret til rundskriv til legemiddelh\u00e5ndteringsforskriften vedtas. Stig Tore Johnsen Magne Nicolaisen Kommunedirekt\u00f8r Avdelingsdirekt\u00f8r for Helse og omsorg 1 Hva saken gjelder Troms\u00f8 kommune sender inn h\u00f8ringssvar til Helsedirektoratet p\u00e5 revidert rundskriv av Legemiddelh\u00e5ndteringsforskriften. Saksutredning H\u00f8ringssvaret er skrevet av: Legemiddelnettverket i Troms\u00f8 kommune v/Janne Nordang Nymo, Natalija Klazer, Stine Haustreis, Heba Jawad og Ellen Riksvold. KI er brukt til tekstforbedring i enkelte kapitler, og kontrollert av Ellen Riksvold. H\u00f8ringssvaret er i stor grad basert p\u00e5 h\u00f8ringssvaret fra det nasjonale kommunefarmasinettverket. H\u00f8ringssvaret er sendt inn f\u00f8r fristen 1.4.2025, med forbehold om endringer ved politisk behandling i Helse- og velferdsutvalget 7.5.2025. H\u00f8ringssvar: Rundskrivets struktur, lesbarhet og detaljeringsgrad Legemiddelh\u00e5ndteringsforskriften og rundskrivet er v\u00e5rt viktigste grunnlag og forutsetning for \u00e5 lage gode rutiner for legemiddelh\u00e5ndtering i v\u00e5re institusjoner og tjenester, s\u00e5 vi har behov for at rundskrivet gir god veiledning i hvordan forskriften skal forst\u00e5es. Vi registrerer i h\u00f8ringsutkastet at lesbarheten er prioritert p\u00e5 bekostning av detaljeringsgraden. Vi mener det p\u00e5virker forst\u00e5elsen av forskriftens innhold negativt. V\u00e5r bekymring er at lenkene ikke blir benyttet, og at leser dermed ikke g\u00e5r nok i dybden til \u00e5 f\u00e5 en helhetlig forst\u00e5else av innholdet. Ved utstrakt bruk av lenker m\u00e5 s\u00f8kefunksjonen fungere optimalt, slik at s\u00f8keordet er uthevet i teksten som kommer opp. Det er i h\u00f8ringsutkastet ikke konsekvent brukt kulepunkter ved eksempler. Dette b\u00f8r v\u00e6re gjennomg\u00e5ende. \u2022 Hver utdyping b\u00f8r henvise til hva som st\u00e5r i den enkelte \u00a7 slik det gj\u00f8r i dagens rundskriv. \u2022 Definisjonen p\u00e5 begrepet helsehjelp kan godt skrives eksplisitt under \u00a7 2 virkeomr\u00e5de. \u201cMed helsehjelp menes enhver handling som har forebyggende, diagnostisk, behandlende, helsebevarende, rehabiliterende eller pleie- og omsorgsform\u00e5l og som utf\u00f8res av helsepersonell.\u201d \u00c5 vise ansatte hva helsehjelp inneb\u00e6rer, er et viktig argument for ledere. Dette for \u00e5 f\u00e5 ansatte, som deltar i legemiddelh\u00e5ndtering, til \u00e5 forst\u00e5 at legemiddelh\u00e5ndtering er mer enn bare logistikk, og at den enkelte derfor har et juridisk ansvar. \u2022 Under \u00a74 faglig forsvarlighet savner vi presiseringen av virksomhetsleders ansvar for \u00e5 legge til rette for at helsepersonell kan utf\u00f8re sine lovp\u00e5lagte plikter: \u201cDette medf\u00f8rer i praksis at virksomheten blant annet m\u00e5 s\u00f8rge for tilstrekkelige personalressurser med n\u00f8dvendige kvalifikasjoner, tilstrekkelig og adekvat utstyr, tydelig fordeling av ansvar, oppgaver og myndighet, n\u00f8dvendige instrukser, rutiner og prosedyrer for de ulike oppgavene.\u201d Det er v\u00e5r erfaring at i virksomheter med d\u00e5rlig organisert legemiddelh\u00e5ndtering er flere av disse punktene ikke p\u00e5 plass, og at en slik presisering derfor er sv\u00e6rt viktig i rundskrivet. \u2022 Under \u00a74 risikoreduserende tiltak b\u00f8r eksemplene p\u00e5 faglig kontroll som krever egenkontroll/dobbeltkontroll settes opp som kulepunkter for \u00e5 tydeliggj\u00f8re eksemplene. Vi savner at istandgj\u00f8ring av flerdoser slik som dosett st\u00e5r som eksempel. \u2022 Under \u00a77 risikovurdering av tilberedning b\u00f8r det under punkt c om type tilberedning presiseres hva unntaksbestemmelsen i legemiddellovens \u00a712 inneb\u00e6rer. Det b\u00f8r fremkomme at det er snakk om tilberedning for umiddelbar bruk. Slik det st\u00e5r n\u00e5 kan man forledes til \u00e5 tro at det er n\u00f8dvendig med tilvirkningstillatelse for f.eks. tilberedning av spr\u00f8ytepumper og TPN. I n\u00e5v\u00e6rende rundskriv st\u00e5r det \u201cUnntaket i legemiddellovens \u00a7 12, femte ledd gjelder for preparater som m\u00e5 tilberedes umiddelbart f\u00f8r bruk, og som p\u00e5 grunn av holdbarhet ikke kan tilberedes bruksferdig\u201d. 2 \u2022 Vi mener det er uheldig at avsnittet fra side 8 i det n\u00e5v\u00e6rende rundskrivet, som omtaler viktigheten av \u00e5 beskrive og presisere i en avtale hvilket ansvar virksomheten og helsepersonellet har i legemiddelh\u00e5ndteringen hos hjemmeboende, er borte. Det er v\u00e5r erfaring at en slik skriftliggj\u00f8ring av ansvaret er av ytterste viktighet for \u00e5 sikre en trygghet rundt tjenesten for b\u00e5de pasient, p\u00e5r\u00f8rende og helsepersonell n\u00e5r pasient potensielt kan bidra i legemiddelh\u00e5ndteringen. En skriftlig avtale er viktig for \u00e5 synliggj\u00f8re hvor forskriften, og med det virksomheten og helsepersonellets ansvar, gjelder. Det er behov for \u00e5 definere \"risikolegemidler\" i rundskrivet. I utkastet brukes en oversatt definisjon fra WHO. Er dette en ok definisjon? Definisjonen er ok. Det er ikke alle som skj\u00f8nner hva risikolegemidler er. Risikolegemidler er en ny definisjon i rundskrivet, og her tenker vi detaljeringsgraden burde v\u00e6rt h\u00f8yere. Det kunne derfor med fordel v\u00e6rt nevnt noen eksempler p\u00e5 risikolegemidler/risikolegemiddelgrupper, eller lagt inn lenke til nettsider som sier noe om dette. f.eks. denne: Sjekkliste for legemiddelsamstemming og legemiddelgjennomgang - Helsebiblioteket I kap. 5 nevnes ogs\u00e5 pasientgrupper med s\u00e6rlig risiko (Helsepersonellet b\u00f8r v\u00e6re ekstra oppmerksom ved ordinering av risikolegemidler eller legemidler til pasientgrupper som er s\u00e6rlig utsatt for skader ved legemiddelbruk.). Det er \u00f8nskelig med eksempler p\u00e5 slike pasientgrupper. Det b\u00f8r defineres risikolegemidler b\u00e5de for pasienter og ansatte som skal h\u00e5ndtere disse (antibiotika intraven\u00f8st, cytostatika peroralt og intraven\u00f8st, og enkelte immunsuppresiva). Innspill til kapittel 1. Om rundskrivet Ledere i helse- og omsorgstjenesten trenger konkrete beskrivelser av hvordan legemiddelh\u00e5ndteringen skal foreg\u00e5. I dette rundskrivet er del ganske diffust og man kan, i pressede situasjoner, tolke det til \u201cdet enkleste valget\u201d Det mangler konkretisering av hva som ikke kan fires p\u00e5. Det er v\u00e5r erfaring at ledere har behov for en mer detaljert beskrivelse av hvordan forskriften skal forst\u00e5s og rundskrivet benyttes. Vi synes derfor ordlyden i denne delen av rundskrivet er vel knapp sammenlignet med dagens utgave. En setning som oppfordrer ledere til \u00e5 sette seg inn i helheten av forskriften anser vi som veldig viktig. Setningen p\u00e5 side 3 i n\u00e5v\u00e6rende rundskriv, om at forskriftsbestemmelsene og kommentarene m\u00e5 sees i sammenheng for \u00e5 unng\u00e5 \u00e5 f\u00e5 et ufullstendig bilde av hvordan bestemmelsen skal forst\u00e5s, er derfor viktig og m\u00e5 ikke utelates. Vi synes det er uheldig at det i st\u00f8rre grad enn tidligere henvises til hvordan forskrift kan etterleves fremfor skal etterleves. Vi forst\u00e5r at en endring i ordlyd vil gi en st\u00f8rre fleksibilitet i en tid med st\u00f8rre ressursknapphet, men vi er redd dette kan utfordre pasientsikkerheten fordi manglende kunnskap og forst\u00e5else om begrepene i legemiddelh\u00e5ndteringsforskriften kan f\u00f8re til feil valg ved ressursknapphet. Vi \u00f8nsker derfor en tydeligere veiledning gjennom hele rundskrivet med r\u00e5d og praktiske eksempler for \u00e5 understreke hvordan man kan opprettholde gode rutiner og sikre kvalitet i legemiddelh\u00e5ndteringen. Det at slike praktiske eksempler finnes b\u00f8r nevnes under i delen \u201cOm rundskrivet\u201d. Innspill til kapittel 2. Legemiddelforskriftens form\u00e5l og virkeomr\u00e5de Kommentarer til \u201cVirkeomr\u00e5de\u201d: Det st\u00e5r at bestemmelsene i \u00a75 a om legemiddelgjennomgang i sykehjem gjelder kun for sykehjem. Her b\u00f8r det presiseres at bestemmelsen gjelder for pasienter med langtidsopphold i sykehjem, og eventuelt ogs\u00e5 hva som gjelder for pasienter som er p\u00e5 korttids- og avlastningsopphold. Bestemmelsene i legemiddelh\u00e5ndteringsforksriften gjelder ikke n\u00e5r pasienten har ansvaret for \u00e5 h\u00e5ndtere legemidlene selv. I gjeldene rundskriv st\u00e5r det p\u00e5 side 8: \u201cI avtaler mellom hjemmetjenesten og pasient om overtakelse av ansvar for medisinering, b\u00f8r det presiseres hva hjemmetjenesten har ansvar for. Er det utdeling av legemidler som i henhold til denne forskrifts definisjon ogs\u00e5 inneb\u00e6rer observasjon av inntak og reaksjoner, eller er det en overlevering av legemidler som pasienten selv har ansvar for \u00e5 innta, for eksempel ved bruk av multidose. I begge tilfeller plikter helsepersonellet \u00e5 opptre faglig forsvarlig.\u201d Mange kommuner har i dag avtaler om 3 legemiddelh\u00e5ndtering der detaljer for legemiddelh\u00e5ndtering blir avtalt med pasienten n\u00e5r pasienten bor i eget hjem. I avtalen kan man ogs\u00e5 beskrive detaljer for legemiddelh\u00e5ndtering dersom pasienten er p\u00e5 dagsenter. Det kommer ikke tydelig fram i h\u00f8ringsforslaget om dette er noe som videref\u00f8res. Ved videref\u00f8ring er det ogs\u00e5 nyttig at det st\u00e5r noe om hvordan man skal h\u00e5ndtere dette for pasienter som ikke har samtykkekompetanse og hva som gjelder i boliger med held\u00f8gns omsorg. Legemiddelh\u00e5ndteringsforskriften gjelder ikke n\u00e5r pasienten f\u00e5r bistand fra andre som ikke er helsepersonell. Som eksempler er det oppf\u00f8rt l\u00e6rer eller ansatt i barnehage. I eget hjem kan ogs\u00e5 p\u00e5r\u00f8rende eller andre (f. eks BPA) bist\u00e5 i legemiddelh\u00e5ndteringen, og vi foresl\u00e5r at dette ogs\u00e5 tas med som eksempler. I mange tilfeller er b\u00e5de helsepersonell og p\u00e5r\u00f8rende involvert i legemiddelh\u00e5ndteringen, f.eks. foreldre til barn i barne- og avlastningsboliger, og p\u00e5r\u00f8rende til funksjonshemmede eller hjemmetjenestemottakere. Forskriften gjelder da bare for helsepersonellet og ikke for de p\u00e5r\u00f8rende. En utfordring som er vanlig er at spesialisthelsetjenesten gir oppl\u00e6ring til p\u00e5r\u00f8rende i hvordan de skal h\u00e5ndtere deres legemidler uten at kommunehelsetjenesten involveres, til tross for at pasienten mottar kommunale tjenester. Da blir det ofte uklarheter i hvem som har ansvar for hva. Det er \u00f8nskelig at rundskrivet kan si noe om rammene for hvordan dette ansvaret kan deles. Innspill til kapittel 3. Definisjoner og prosess for legemiddelh\u00e5ndtering Det er bra at det er tatt inn informasjon om anbrudd og brukstid med henvisning til NLS. Overlevering: I definisjonen av utdeling inng\u00e5r overv\u00e5kning av inntak av legemidler, og en vanlig forst\u00e5else er da at man skal se at pasienten inntar legemidlet. I mange situasjoner er det imidlertid pasienten selv som har ansvaret for \u00e5 innta medisinen selv om pasienten har vedtak om legemiddelh\u00e5ndtering og f\u00e5r hjelp til deler av legemiddelh\u00e5ndteringen. I gjeldene rundskriv st\u00e5r det p\u00e5 side 8 om overlevering av legemidler som pasienten selv har ansvar for \u00e5 innta, og at helsepersonell uansett plikter \u00e5 opptre faglig forsvarlig. Overlevering av legemidler er aktuelt n\u00e5r pasienten benytter elektronisk medisindispenser, men kan ofte v\u00e6re aktuelt ogs\u00e5 for pasienter uten medisindispenser. Det kan derfor v\u00e6re hensiktsmessig at begrepet \u201coverlevering\u201d videref\u00f8res sammen med en presisering av hva pasienten selv har ansvaret for i en avtale om legemiddelh\u00e5ndtering, og det foresl\u00e5s \u00e5 ta det inn under \u201cAndre begrep\u201d. Observasjon: Det kan v\u00e6re hensiktsmessig \u00e5 ha med beskrivelse av observasjon under \u201cAndre begrep\u201d for \u00e5 tydeliggj\u00f8re at legemiddelh\u00e5ndtering er mer enn bare logistikk, og sees i sammenheng med beskrivelse under kompetanse for utdeling av legemidler. Egenkontroll: Egenkontroll er nevnt under risikoreduserende tiltak og under istandgj\u00f8ring. Det kan med fordel forklares under \u201cAndre begrep\u201d. Innspill til kapittel 4. Organisering av virksomhetens legemiddelh\u00e5ndtering Virksomhetsleder og delegering av oppgaver: I Troms\u00f8 kommune er enhetslederne definert som virksomhetsledere i henhold til Legemiddelh\u00e5ndteringsforskriften, basert p\u00e5 en henvendelse til Helse- og omsorgsdepartementet i 2013. Forslaget til nytt rundskriv definerer kommunedirekt\u00f8ren som virksomhetsleder, noe som krever endring av rutiner og inkludering av legemiddelh\u00e5ndtering i kommunens delegasjonsreglement. Ledere p\u00e5 niv\u00e5 med kommunedirekt\u00f8r er ofte ikke helsepersonell og trenger ikke \u00e5 kjenne legemiddelh\u00e5ndteringsrutinene i detalj. Ledere i helse- og omsorgstjenesten p\u00e5 operativt niv\u00e5, som har ansvar for ansatte som h\u00e5ndterer legemidler og pasienter som bruker legemidler, har derimot stort behov for \u00e5 kjenne detaljene i forskriften, rundskrivet og rutinene. Rundskrivet beskriver kun virksomhetsleders ansvar og oppgaver, ikke de operative lederne, til tross for at det er disse lederne som skal s\u00f8rge for at forskriftskravene f\u00f8lges opp i hverdagen. De vurderer kompetanse og egnethet av ansatte, samt risiko i prosedyrer og arbeidsprosesser. Lokalt vil dette 4 fremkomme i kommunens legemiddelh\u00e5ndteringsrutiner og delegasjonsreglement, men de operative ledernes ansvar b\u00f8r ogs\u00e5 fremkomme i rundskrivet. Fjerde og femte avsnitt p\u00e5 side 17 i n\u00e5v\u00e6rende rundskriv vedr\u00f8rende delegering av oppgaver og beslutningsmyndighet b\u00f8r ikke utelates. Tydeliggj\u00f8ringen av kravet om faglig r\u00e5dgiver er viktig og st\u00f8ttes. Faglig forsvarlighet er for knapt beskrevet i det nye rundskrivet. Det er uheldig at del 3 Legemiddelh\u00e5ndteringsprosessen p\u00e5 side 4-5 i n\u00e5v\u00e6rende rundskriv er utelatt, s\u00e6rlig punktene p\u00e5 side 5 om krav til forsvarlighet. Begrepet faglig forsvarlighet er utfordrende \u00e5 omsette i praksis for mange ledere, spesielt for ledere uten helsefaglig kompetanse og/eller klinisk erfaring. Flere pasienter skal fremover bist\u00e5s av ansatte med lavere kompetanse innen legemiddelh\u00e5ndtering p\u00e5 grunn av sykepleier/vernepleiermangel. Digitalisering muliggj\u00f8r bedre nytte av lavere kompetanseniv\u00e5, men stiller st\u00f8rre krav til ledelsen. Personlig egnethet og individuell vurdering av helsepersonell er derfor en sv\u00e6rt viktig del av ledernes vurdering av faglig forsvarlig legemiddelh\u00e5ndtering ved sin enhet. Det kunne v\u00e6rt nyttig \u00e5 ha med f\u00f8lgende punkter som en rettledning for ledere i en l\u00f8pende vurdering av helsepersonell: \u2022 Kunne lese og forst\u00e5 aktuelle rutiner innen legemiddelh\u00e5ndtering \u2022 Forst\u00e5 sitt ansvarsomr\u00e5de og begrensninger \u2022 Kunne reagere forsvarlig i uventede situasjoner \u2022 Ta seg tid til \u00e5 tenke gjennom hva hen skal gj\u00f8re \u2022 V\u00e6re n\u00f8yaktig, oppmerksom og rolig i utf\u00f8relsen \u2022 Sp\u00f8rre n\u00e5r de er usikre Risiko og risikoreduserende tiltak har f\u00e5tt en st\u00f8rre plass og er mer utfyllende beskrevet i forslaget, noe vi bifaller. I f\u00f8rste avsnitt under Risiko ved legemiddelh\u00e5ndtering st\u00e5r det at virksomhetsleder m\u00e5 ha kunnskap om risikofaktorer knyttet til legemiddelh\u00e5ndteringen. Vi mener det her b\u00f8r legges inn en setning som nevner og knytter inn faglig r\u00e5dgiver som st\u00f8ttefunksjon. De to siste setningene i avsnittet vedr\u00f8rende den enkelte helsepersonells ansvar er viktige, men vi er redd de ikke er konkrete nok for \u00e5 kunne bli h\u00e5ndhevet riktig. Det burde henvises til et eller flere konkrete eksempel slik som lav bemanning, mange vikarer, ukjente pasienter, \u00e5 bli n\u00f8dt til \u00e5 utf\u00f8re nye oppgaver hvor man ikke har f\u00e5tt tilfredsstillende oppl\u00e6ring samt oppdagelsen av feil ved istandgjort legemiddel etc. Det er v\u00e5r erfaring at helsepersonell vegrer seg for \u00e5 si fra om risikosituasjoner av frykt for \u00e5 skape merarbeid for sine kolleger ved knapphet p\u00e5 ressurser. I avsnitt to etter kulepunktene under Risikovurdering st\u00e5r det at virksomheter som har faglig r\u00e5dgiver b\u00f8r involvere vedkommende. Vi mener det b\u00f8r st\u00e5 skal involvere faglig r\u00e5dgiver. For \u00e5 spare ressurser kan man risikere at ledere overvurderer egen kompetanse innen risikovurdering av legemiddelh\u00e5ndtering, og derfor bevisst velger \u00e5 ikke benytte faglig r\u00e5dgiver selv om denne er tilgjengelig. Det er bra at risikoreduserende tiltak gis st\u00f8rre plass enn i dagens rundskriv. Vi mener imidlertid at det b\u00f8r v\u00e6re plass til noen konkrete eksempler p\u00e5 aktuelle risikolegemidler og \u2013 situasjoner. Egenkontroll nevnes som risikoreduserende tiltak. Begrepet m\u00e5 defineres og forklares bedre. Bra at forst\u00e5else av dobbeltkontroll trekkes frem som viktig, samtidig kan krav om dobbeltkontroll i seg selv indikere at legemidlene og situasjonen utgj\u00f8r en risiko. Vi mener at istandgj\u00f8ring av flerdose, slik som dosett, godt kan nevnes som eksempel p\u00e5 situasjon hvor dobbeltkontroll skal utf\u00f8res. \u00c5 skille mellom teknisk og faglig dobbeltkontroll er et smart grep som st\u00f8ttes. Kompetanse hos helsepersonell som deltar i legemiddelh\u00e5ndtering er en viktig forutsetning for \u00e5 kunne jobbe faglig forsvarlig. Kulepunktene med krav til hva virksomhetsleder skal s\u00f8rge for \u00e5 ivareta er tydeligere her enn i dagens rundskriv, noe vi setter pris p\u00e5. Vi skulle imidlertid \u00f8nske at kulepunkt 6 om krav til \u00e5 holde seg faglig oppdatert og gjennomf\u00f8re resertifisering var mer konkret. Et krav om resertifisering hvert tredje \u00e5r b\u00f8r v\u00e6re et minstekrav for \u00e5 unng\u00e5 at dette blir en salderingspost i en tid med knappe ressurser. Det er ikke godt nok at oppl\u00e6ring er gitt kun en gang. Vi synes det er uheldig at setningen: Det m\u00e5 gis n\u00f8dvendige instrukser og f\u00f8res tilsyn med utf\u00f8ring av oppgaven (l\u00f8pende kontroll) fra dagens rundskriv er utelatt. Ledere b\u00f8r oppmuntres til \u00e5 ha et system for l\u00f8pende vurdering av egnethet, gjerne basert p\u00e5 punktene vi har nevnt tidligere under faglig forsvarlighet. Lederes rett og plikt til \u00e5 frata helsepersonell, som ikke arbeider faglig forsvarlig, godkjenningen til \u00e5 delta i legemiddelh\u00e5ndteringen m\u00e5 tydeliggj\u00f8res. Vi erfarer 5 ofte at ledere vegrer seg for \u00e5 gj\u00f8re dette. \u00c5 kun henvise til RHETOS er uheldig da det er krevende for leser \u00e5 navigere og gj\u00f8re seg kjent med innholdet retningslinjene. Sluttkompetansen som utgj\u00f8r minstestandard b\u00f8r skrives fullt ut i rundskrivet. \u00c5 forst\u00e5 og kunne kommunisere p\u00e5 norsk er en viktig forutsetning for \u00e5 kunne lese og forst\u00e5 oppdraget, og med det kunne etterleve legemiddelh\u00e5ndteringsoppdraget. Kompetanse handler derfor ikke bare om legemiddelkunnskap, men ogs\u00e5 spr\u00e5k. Vi synes derfor kulepunktet om spr\u00e5k som n\u00e5 st\u00e5r under fordeling av oppgaver b\u00f8r flyttes opp til kompetanse for \u00e5 bli mer synlig. I avsnitt to under fordeling av oppgaver kan det godt tydeliggj\u00f8res med en setning at ledere kan differensiere mellom ansatte med samme utdanning p\u00e5 bakgrunn av personlig egnethet. Det er ingen automatikk i at man skal tildeles oppl\u00e6ring til \u00e5 delta i legemiddelh\u00e5ndtering som f.eks. helsefagarbeider. Oppdelingen av relevante kompetanseomr\u00e5der for istandgj\u00f8ring og utdeling er en forbedring. Vi mener imidlertid at det under istandgj\u00f8ring b\u00f8r differensieres mellom istandgj\u00f8ring av flerdose og enkeltdose hvor det b\u00f8r stilles strengere krav ved f\u00f8rstnevnte. I punkt i under utdeling \u00f8nsker vi at det ogs\u00e5 skal st\u00e5 eksplisitt at man ogs\u00e5 skal dokumentere dersom legemiddel av ulike grunner ikke gis. Det er ogs\u00e5 tatt hensyn til informasjonsflyt ved samhandling, noe som ikke var nevnt tidligere. Det trekkes ogs\u00e5 frem simulering som en god oppl\u00e6ringsmetode. Videre beskrives det n\u00f8ye behovet for observasjon av pasient ved utdeling av legemiddel, dette f\u00f8rer til krav om god og tilstrekkelig oppl\u00e6ring av ansatte som skal dele ut legemidler. Det vises ogs\u00e5 til nasjonale faglige r\u00e5d om tidlig oppdagelse og rask respons ved forverret somatisk tilstand og dette er viktig \u00e5 se i sammenheng med mye annet arbeid som gj\u00f8res p\u00e5 nasjonalt niv\u00e5 og ikke minst knytte det opp mot legemiddelbehandling. Innspill til kapittel 5. Ordinering, rekvirering, legemiddelinformasjon og oppf\u00f8lging av legemiddelbehandling Ordinering og rekvirering: Det er gjort et fors\u00f8k p\u00e5 \u00e5 tydeliggj\u00f8re forskjellen mellom ordinering og rekvirering gjennom en figur, men figuren bidrar i stedet til forvirring da den ikke klart skiller mellom begrepene. Det kan v\u00e6re bedre \u00e5 unng\u00e5 slike figurer, da de kan tolkes ulikt, spesielt n\u00e5r mange trinn er involvert. Det b\u00f8r heller v\u00e6re to separate avsnitt, ett for ordinering og ett for rekvirering, hvor sammenhengen mellom de to begrepene forklares. Teksten krever flere gjennomlesninger og n\u00f8ye gjennomtenkning for \u00e5 bli forst\u00e5tt, og for en leser uten sterke bakgrunnskunnskaper kan det v\u00e6re vanskelig \u00e5 hente ut relevant informasjon raskt. Under ordinering dr\u00f8ftes eksempler som omhandler omsorgsbolig og hjemmebaserte tjenester, men det dr\u00f8ftes ingen eksempler med tanke p\u00e5 rekvirering. Det ville v\u00e6rt nyttig med et eksempel her for \u00e5 gj\u00f8re informasjonen mer konsekvent. Videre i dette kapitlet b\u00f8r ogs\u00e5 fremkomme at en endring av ett legemiddel m\u00e5 vurderes helhetlig sett opp mot resten av behandlingen. Vi \u00f8nsker og at det fremheves viktigheten av \u00e5rv\u00e5kenhet ved forskrivning av risikolegemidler. \u201cKloke Valg Kampanjen\u201d, StoppFrail, STOPPFall, og lignende initiativ og verkt\u00f8y legger f\u00f8ringer for god praksis. Det er positivt at rundskrivet beskriver vurderinger som b\u00f8r gj\u00f8res ved ordinering. Etter v\u00e5r mening b\u00f8r disse bedre belyse at ordinering er mer enn \u00e5 starte en behandling (jfr. definisjonen). I tillegg m\u00e5 de ikke oppleves som utt\u00f8mmende, men v\u00e6re eksempler. Kulepunktene b\u00f8r fokusere p\u00e5 vurdering ved endring i ordinering. Det b\u00f8r ogs\u00e5 fremg\u00e5 at en endring av ett legemiddel m\u00e5 vurderes helhetlig sett mot \u00f8vrig behandling, pasient\u00f8nsker og eventuelle behandlingsavklaringer. Dette betyr for eksempel at man m\u00e5 innhente tilstrekkelig relevant informasjon for \u00e5 foreta beslutningen. Det b\u00f8r fremheves at ordinering alltid gj\u00f8res basert p\u00e5 en samstemt legemiddelliste. Dette kan for eksempel beskrives i et kulepunkt. Legemiddelsamstemming omtales ikke i dette feltet, men ligger godt gjemt i fanen under. Legemiddelinformasjon: Det er positivt at det st\u00e5r \u201cBestemmelsen gjelder ogs\u00e5 ved overflytting av pasienten mellom virksomheter p\u00e5 samme omsorgsniv\u00e5.\u201d 6 I forslaget beskrives i tredje setning at \u201cOppdatert informasjon om pasientens legemiddelbruk er n\u00f8dvendig....\u201d. Det b\u00f8r videre st\u00e5 \u201c...informasjon om pasientens aktuelle legemiddelbruk....\u201d Det kan ogs\u00e5 v\u00e6re relevant \u00e5 inkludere informasjon om annen legemiddelbehandling, som nylige endringer i behandling, oppf\u00f8lging av dette, effekter/bivirkninger av behandling, og pr\u00f8vde behandlinger, spesielt etter opphold i institusjoner. Tidligere var det et utdrag med informasjon fra fastlegeforskriftens \u00a7 25. Vi mener dette fortsatt b\u00f8r inkluderes i rundskrivet, da det er presist og omhandler legemiddelgjennomgang. Her st\u00e5r det at listeinnbyggerne skal motta oppdatert legemiddelliste etter hver konsultasjon hos fastlegen dersom det er en endring. Vi savner ogs\u00e5 at det st\u00e5r at dersom pasienten f\u00f8lges opp av andre helsepersonell, som hjemmebaserte tjenester, b\u00f8r disse ogs\u00e5 f\u00e5 tilsendt en oppdatert legemiddelliste etter hver konsultasjon. Dette er viktig for at relevante akt\u00f8rer i helsevesenet som administrerer medisiner til pasienten, er informert om eventuelle endringer i pasientens legemiddelbruk. Dette er n\u00e5 fjernet fra det nye utkastet. Overganger i helsevesenet er et av de mest kritiske omr\u00e5dene for legemiddelfeil. Det er derfor relevant i denne veilederen \u00e5 f\u00e5 frem at informasjonen fastlegen har, i noen tilfeller kan v\u00e6re mangelfull eller ikke oppdatert. Det er viktig at fastlegen f\u00e5r god informasjon om aktuell legemiddelbehandling ved for eksempel utskrivning av pasienter fra institusjoner. Dialog og samhandling mellom fastlege og behandlende institusjoner om s\u00e5rbare pasientgrupper b\u00f8r oppmuntres for \u00e5 bedre behandlingen av disse pasientene. Oppf\u00f8lgning av legemiddelbehandling: Rundskrivet kan oppfordre til mer tverrprofesjonell bruk av helsepersonell i legemiddelgjennomganger, spesielt for beboere p\u00e5 sykehjem, brukere med vedtak om legemiddelh\u00e5ndtering i hjemmetjeneste og omsorgsboliger (inkludert tjenester til personer med utviklingshemming som bor i samlokaliserte omsorgsboliger) og for eldre, multisyke og andre pasienter med sammensatte behov, komplisert behandling og bruk av mange legemidler, slik det st\u00e5r i Nasjonale faglige r\u00e5d for legemiddelgjennomgang. F.eks. kan farmas\u00f8yter og sykepleiere v\u00e6re relevante samarbeidspartnere. Dette sikrer bedre kvalitet p\u00e5 legemiddelgjennomgangen da de ulike samarbeidspartnere innehar ulik informasjon og kompetanse, som kan heve kvaliteten p\u00e5 den systematiske legemiddelgjennomgangen. Kommunikasjon mellom lege og de som skal observere er ogs\u00e5 viktig for oppf\u00f8lgingen, b\u00e5de n\u00e5r det gjelder hva som skal observeres, at kompetansen hos de som skal observere er p\u00e5 plass og at observasjonene som gj\u00f8res dokumenteres. Det kan v\u00e6re spesifikke effekter av legemidlene, bivirkninger eller seponeringsreaksjoner som skal observeres. Det b\u00f8r fremheves eksempler p\u00e5 hva som kan v\u00e6re forventet av oppf\u00f8lging. Dette er viktig fordi virksomhetene skal ruste sitt helsepersonell med kompetanse for relevante oppf\u00f8lgingsbehov. Det er derfor viktig at virksomhetene sikrer gode rutiner for oppf\u00f8lging, hvordan samarbeid skal foreg\u00e5 (mellom forskriver og de som skal observere) og hvordan det skal dokumenteres. Ordinering gjennom prosedyre: Ordinering gjennom prosedyre \u201cgjelder kun situasjoner der slik ordinering er n\u00f8dvendig for \u00e5 kunne yte forsvarlig helsehjelp\u201d. Det er behov for \u00e5 presisere i denne sammenheng hva som ligger i \u201cforsvarlig helsehjelp\u201d. Gjerne med eksempler. Skal praksisen kun kunne benyttes ved akutte, alvorlige hendelser (mistenkt hjerteinfarkt el.l.) eller ogs\u00e5 til hendelser med lavere alvorlighetsgrad (f.eks. paracetamol ved feber)? Det st\u00e5r forklart i teksten: \u201cForm\u00e5let med bestemmelsen er \u00e5 sikre forsvarlig helsehjelp i situasjoner der rekvirent ikke er tilgjengelig til \u00e5 ordinere legemidler. \u201c Det b\u00f8r her defineres hva man legger i \u201ctilgjengelig\u201d ettersom dette kan tolkes ulikt. Er en lege definert som tilgjengelig dersom hen oppholder seg i et annet bygg? Eller er det snakk om utilgjengelighet utenfor arbeidstid? Er det tidsmessige/fysiske faktorer som spiller inn, eller er det andre forhold som gj\u00f8r rekvirenten utilgjengelig? Det er viktig med en spesifisering her. Gjerne med eksempler, da dette er et rundskriv. Det st\u00e5r at virksomhetsleder skal utarbeide prosedyre for dette i samarbeid med helsepersonell med rekvireringsrett, fortrinnsvis lege. Vi vil \u00f8nske at det her ikke bare st\u00e5r en (hvilken som helst) 7 lege/rekvirent, men at virksomhetsleder m\u00e5 bruke sin faglige r\u00e5dgiver i utarbeidelsen. Den skal kjenne virksomheten og v\u00e6re innsatt i risikobildet. I tillegg til risikovurdering for \u00e5 iverksette en slik praksis, b\u00f8r det risikovurderes \u00e5 ikke iverksette en slik praksis. Andre l\u00f8sninger som gj\u00f8r at man kan unng\u00e5 en slik praksis, eventuelt unng\u00e5 utstrakt bruk av en slik praksis, b\u00f8r vurderes. Vi er enige i at kompetansen hos helsepersonellet m\u00e5 v\u00e6re tilpasset risikoen. Vi \u00f8nsker at det presiseres at virksomhetsleder, i tillegg til \u00e5 lage rutiner, er den som er ansvarlig for \u00e5 sikre kompetansen. Helsepersonell har selvf\u00f8lgelig et personlig og selvstendig ansvar for krav til forsvarlighet, men det er vanskelig \u00e5 vite hva som er forsvarlig dersom man for eksempel ikke har f\u00e5tt tilstrekkelig oppl\u00e6ring. Videre st\u00e5r det: \u201cVirksomhetsleder m\u00e5 vurdere i hvilke situasjoner det er n\u00f8dvendig med ordinering gjennom prosedyre fordi helsepersonell med rekvireringsrett ikke er tilgjengelig for ordinering av legemidlet. Ordinering gjennom prosedyre kan skje til grupper av pasienter som er definert ut fra n\u00e6rmere bestemt helsetilstand og vil kunne erstatte en individuell ordinering til enkeltpasienter gjort av helsepersonell med rekvireringsrett.\u201d Det er mange ulike ledere med ulike bakgrunner (ikke alle har sykepleierfaglig eller annen helsefaglig bakgrunn), og dette kan fort f\u00f8re til ulike tolkninger dersom dette ikke konkretiseres mere, feks. kan det v\u00e6re nyttig med konkrete eksempler p\u00e5 situasjoner der ordinering gjennom prosedyre er aktuelt. Eksemplene kan bidra til \u00e5 sikre at \u00abstandarden\u00bb forst\u00e5s likt, og at helsepersonell/ledere/mellomledere ikke tar lett p\u00e5 vurderinga. Per n\u00e5 gir rundskrivet stort rom for vurdering. Med sv\u00e6rt ulik tilgjengelighet av rekvirent i ulike deler av virksomhetene og mellom by og land i samme type virksomhet og for samme type pasienter, vil praksis forventes \u00e5 bli ganske ulik. Dette kan utfordre synet p\u00e5 forsvarlighet og hva som er akseptabel praksis. Vi ser at det kan bli en vanskelig vurdering for virksomhetsledere og helsehjelpen kan bli ulik. Innspill til kapittel 6. Istandgj\u00f8ring, tilberedning og utdeling av legemidler I h\u00f8ringsforslaget under avsnittet om istandgj\u00f8ring, synes vi det er gode beskrivelser av prosessen rundt klargj\u00f8ring av legemidler. Vi savner derimot definisjonen og tydeliggj\u00f8ring av hva egen- og dobbeltkontroll er og flere eksempler p\u00e5 n\u00e5r og hvordan disse begrepene er tiltenkt \u00e5 brukes. Det er \u00f8nskelig med presisering rundt egen- og dobbeltkontroll, n\u00e5r disse skal brukes og at det b\u00f8r nevnes ved istandgj\u00f8ring av flerdoser (som f.eks. legging av dosetter) at dobbeltkontroll b\u00f8r utf\u00f8res (slik det st\u00e5r i det gamle rundskrivet). Her kunne det ogs\u00e5 legges til at helsepersonell som skal utf\u00f8re denne oppgaven b\u00f8r utvise n\u00f8yaktighet og ha inng\u00e5ende kunnskap om legemidler som skal istandgj\u00f8res. Avsnittet om tilberedning beskriver veldig bra b\u00e5de prosessen, risiko knyttet til det og hva som kan v\u00e6re risikoreduserende tiltak. Det er ogs\u00e5 tatt med krav om kompetansen for hver delprosess og det er bra og nyttig, men henvisning til andre kapitler hvor kompetanse er mer beskrevet b\u00f8r komme mye tidligere i teksten enn under \u201cRisikovurdering\u201d. Slikt oppsettet er n\u00e5, kreves det at hele avsnittet m\u00e5 leses f\u00f8r en kommer til dette hva som er p\u00e5krevd av kompetansen for \u00e5 kunne utf\u00f8re oppgaven. Eksempler p\u00e5 risikoreduserende tiltak som utarbeidelse av blandekort er ikke s\u00e5 enkelt \u00e5 im\u00f8tekomme dersom det gjelder tilberedning av legemidler ved tjenestesteder som tilbyr tjenester i hjemmet. Kanskje en omformulering er mulig her ved \u00e5 ta med at nasjonalt utarbeidede blandekort kan brukes som risikoreduserende tiltak? Eventuelt kan det legges til at ordinering kan beskrive hvordan utblanding skal utf\u00f8res for det konkrete legemiddelet. Under pkt c) i avsnittet om risikovurdering ved type tilberedning, mangler det en forklaring og henvisning til lovverket som sier noe om hva unntaksbestemmelsen i legemiddellovens \u00a7 12 g\u00e5r ut p\u00e5. Det forutsettes at dette er allmenkjent kunnskap, mens v\u00e5r erfaring fra kommunehelsetjenesten tilsier at dette ikke er tilfellet ute i virksomhetene. For \u00e5 unng\u00e5 feiltolkninger om at smertepumper og tilsetninger like f\u00f8r bruk ogs\u00e5 skal omfattes av tilvirkertillatelsen, er det \u00f8nskelig at teksten i det gamle rundskrivet gjengis med samme ordlyd siden det er mer oppklarende og tydeliggjort hva det gjelder unntaksbestemmelser. Under avsnittet \u201cAvfallsh\u00e5ndtering\u201d er det veldig bra at h\u00e5ndtering av legemidler hos hjemmeboende pasienter er tatt med. Det b\u00f8r med fordel g\u00e5 mer tydelig frem at reseptbelagte 8 legemidler forskrevet til pasienter og h\u00e5ndtert av hjemmetjenesten, b\u00f8r kasseres n\u00e5r medisinsk behandling avsluttes av ulike \u00e5rsaker (seponeringer, d\u00f8dsfall, skifte av omsorgsniv\u00e5 etc). Erfaringer fra tjenestesteder gir oss grunn til \u00e5 utvise skepsis med en slik vag formulering som \u201cdet b\u00f8r vurderes\u201d hvordan restbeholdning skal h\u00e5ndtereres. Vi anser det som stor risiko at praktiske form\u00e5l (f.eks. slippe \u00e5 g\u00e5 og hente legemidler p\u00e5 apoteket) skal g\u00e5 foran forsvarlig h\u00e5ndtering av restbeholdning. Dette vil igjen gi st\u00f8rre risiko for feil bruk av legemidler og st\u00f8rre fare for feil legemiddelbehandling ved at legemidler blir tatt i bruk og gitt til andre pasienter (forveksling av legemidler, feil styrke/dose og administrasjonsm\u00e5te). Det er behov for tydeliggj\u00f8ring i dette avsnittet at restbeholdning b\u00f8r kasseres og eksempler p\u00e5 risiko ved \u00e5 ikke gj\u00f8re det, b\u00f8r fremkomme. Innspill til kapittel 7. Oppbevaring og kontroll av legemiddelbeholdning Oppbevaring av legemidler: Det st\u00e5r at: \u201cLegemidler i reseptgruppe A oppbevares adskilt fra andre legemidler, slik at de er enkle \u00e5 identifisere, og regnskapsplikten enkelt kan overholdes\u201d. At B preparater ikke omtales her sammen med A- preparater risikerer at B-preparater nok en gang kommer til \u00e5 blandes og h\u00e5ndteres som C-preparater i mange \u00e5r til i framtiden selv om de er sterkt vanedannende. B-preparater b\u00f8r derfor ha strengere oppbevaringskrav denne gangen, da det til tider observeres at de h\u00e5ndteres som om de var C-preparater pga. denne formuleringen i rundskrivet. Videre st\u00e5r det i teksten: \u00ab(...) Uvedkommende ikke f\u00e5r tilgang til legemidlene ved at de oppbevares i l\u00e5sbare skap eller rom.\u00bb I hjemmetjenesten kan det noen ganger v\u00e6re vanskelig \u00e5 f\u00e5 pasient til \u00e5 forst\u00e5 at medisiner som hjemmetjenesten har f\u00e5tt ansvar \u00e5 administrere, skal oppbevares i l\u00e5sbare skap eller rom, selv om de eies av pasienten selv. I enkelte tilfeller er det vanskelig \u00e5 forsvare at safe/medisinskap b\u00f8r kj\u00f8pes av pasient (slik det er et krav om n\u00e5, da kommunen ikke dekker dette), men eies av hjemmetjenesten, n\u00e5r vi har ansvaret for medikamenth\u00e5ndteringen. Kan oppleves noe motsigende. Det kan v\u00e6re lurt \u00e5 spesifisere i overnevnte setning, at dette ogs\u00e5 gjelder for medisiner som h\u00e5ndteres av hjemmetjeneste eller andre ikke-institusjonelle tjenester. Kontroll med legemidler i reseptgruppe A og B: Det st\u00e5r f\u00f8lgende: \u201cEtter avtale med leverende apotek eller grossist, b\u00f8r virksomheten hver m\u00e5ned f\u00e5 en samlet oversikt over alle legemidler i reseptgruppe A som er levert. Denne oversikten kontrolleres mot medisinregnskapet.\u201d Gjelder dette for alle virksomheter? For hjemmebaserte tjenester, hvor det bestilles legemidler fra resept til hver enkelt pasient, finnes det ikke noe system som gir oss mulighet til \u00e5 etterf\u00f8lge dette kravet p\u00e5 en enkel m\u00e5te. Man m\u00e5 derfor lage seg manuelle sidesystem for \u00e5 holde oversikten, evt \u00e5pne kjernejournal p\u00e5 hver enkelt pasient for \u00e5 sjekke uttak fra reseptene. Det kan v\u00e6re misvisende n\u00e5r man ser at A- og B-preparater adskilles fra hverandre, da det er bred enighet om at det ikke er mulig \u00e5 ha full oversikt over alle mottak og uttak av legemidler innenfor reseptgruppe B uten \u00e5 faktisk f\u00f8re et regnskap. Mener det er viktig \u00e5 tydeliggj\u00f8re at et systematisk regnskap er n\u00f8dvendig for begge reseptgruppene, ikke bare A-preparater. Noe misvisende n\u00e5r de holdes adskilt, men med en avslutning i avsnitt om \u201cDette oppn\u00e5s ofte best ved \u00e5 f\u00f8lge anbefaling om kontroll med legemidler i reseptgruppe A.\u201d Vi savner ogs\u00e5 informasjon om kassering av A og B preparater. Dette var godt forklart i det gamle rundskrivet, men ser ut til \u00e5 v\u00e6re fjernet i den reviderte versjonen. Kassasjon av A og B-preparater har alltid v\u00e6rt en gr\u00e5sone, hvor det er risiko for svinn. Mens det er strenge krav for innkj\u00f8p, oppbevaring og bruk av A-preparater, mangler det krav til hva som skjer med A-preparatene etter de er signert ut av virksomhetens regnskap som kassert. I praksis er det vanlig \u00e5 bruke skjema som signeres av b\u00e5de sykepleier ved virksomheten og farmas\u00f8yt p\u00e5 apoteket, som dokumentasjon ved retur av kasserte A-preparater til apotek, samt \u00e5 bruke Seponett beholdere for legemiddelavfall. Dette kan anbefales sterkt \u00e5 ha med gjennom rundskrivet, da dette er en gr\u00e5 sone uten lukket sl\u00f8yfe, og som i stor grad baserer seg p\u00e5 tillit. 9 Det har tidligere v\u00e6rt beskrevet i rundskrivet at regnskapsplikten for A-preparater i multidose er ivaretatt gjennom leverand\u00f8renes datasystemer, og at rapporter kan hentes ut p\u00e5 foresp\u00f8rsel. Dette er ikke videref\u00f8rt i h\u00f8ringsutkastet. Skal det tolkes til at man fortsetter som f\u00f8r, eller at man m\u00e5 f\u00f8re manuell logg for A-preparater i multidose? Hvis pasienter har med seg egne legemidler i reseptgruppe A inn p\u00e5 institusjon, skal disse ikke tas inn i enhetens regnskap. Vi er enig i dette. Men det kunne gjerne v\u00e6rt en veiledning p\u00e5 hvordan dette skal h\u00e5ndteres. Legemidlene skal uansett oppbevares forsvarlig, og n\u00e5r pasienten drar hjem f\u00e5r de legemidlet tilbake. Men da kan det oppst\u00e5 uenighet om hvor mye som ble oppbevart. Vi bruker derfor et eget regnskapsark for dokumentasjon av mottatt og utlevert legemiddel, som signeres av b\u00e5de pasient og sykepleier. Anbefaler sterkt at vi her f\u00e5r et eksempel eller en veiledning p\u00e5 hvordan dette i praksis kan skje. Man ser ogs\u00e5 her at nok en gang er det kun reseptgruppe A som omtales i disse setningene, og ikke reseptgruppe B, som bidrar til at det blir en skille mellom to reseptgrupper som er sv\u00e6rt vanedannende, og derav blir reseptgruppe B h\u00e5ndtert som C-preparater. Andre generelle tilbakemeldinger om rundskrivet Viktigheten av god og tydelig dokumentasjon er ogs\u00e5 presisert og dette b\u00f8r tas hensyn til ved anskaffelse av nytt journalsystem der legemiddelbehandling m\u00e5 v\u00e6re enkelt \u00e5 dokumentere. Faglig forsvarlighet g\u00e5r igjen i hele rundskrivet, det b\u00f8r legges merke til og brukes aktivt i utforming av fremtidige helsetjenester. Ivaretar veiledningen riktig og god legemiddelh\u00e5ndtering ved digitalisering? Om nei, hva mangler eller b\u00f8r endres? Rundskrivet b\u00f8r v\u00e6re mer konkret med tanke p\u00e5 utredning, beskrivelse og konsekvenser av digitalisering i forbindelse med ulike delprosesser i legemiddelh\u00e5ndteringskjeden (alt fra forskrivning, istandgj\u00f8ring, tilberedning, transport, utdeling, inntak og kassering). Det kan med fordel v\u00e6re flere eksempler p\u00e5 digitale l\u00f8sninger og det kan nevnes og beskrives omr\u00e5der med spesifikke krav til feks EPJ systemer slik at kravet om faglig forsvarlighet ivaretas for helhetlig legemiddelh\u00e5ndteringskjede. Bruk av video mellom helsepersonell for \u00e5 utf\u00f8re digital dobbeltkontroll, bruk av felles standard-koder/-terminologi/-tekst p\u00e5 tvers av virksomheter og omsorgsniv\u00e5er. Det er et stort behov for digitalisering av flere legemiddelh\u00e5ndteringsprosesser med tanke p\u00e5 effektivisering og fremtidig ressursbruk. Dobbeltkontroll av istandgj\u00f8ring og utdeling er s\u00e6rlig noe som i st\u00f8rre grad b\u00f8r sees n\u00e6rmere p\u00e5 og eventuelt utredes i st\u00f8rre grad for digitalisering. Risikovurderinger p\u00e5 slike prosesser b\u00f8r nevnes i det nye rundskrivet med tanke p\u00e5 fremtidige helsetjenester og hvordan bruk av digitale systemverkt\u00f8y kan ivareta ulike ledd i legemiddelh\u00e5ndteringskjeden. Se: Digital legemiddelh\u00e5ndtering i kommunal sektor - rapport fra KS Kan rundskrivet legge f\u00f8ringer som bidrar til at digitale l\u00f8sninger blir utviklet og tatt i bruk? Det er fint at rundskrivet beskriver at man skal gj\u00f8re risikovurdering ved innf\u00f8ring av teknologi eller digitale l\u00f8sninger. Det kunne v\u00e6rt en konkretisering at dette gjelder b\u00e5de n\u00e5r tjenesten tar i bruk digitale l\u00f8sninger som underst\u00f8tter systemer, men ogs\u00e5 n\u00e5r ulike teknologi hjelpemidler skal startes opp hos hver enkel pasient. For eksempel: N\u00e5r det kommer til digital hjemmeoppf\u00f8lging - risikovurderingen b\u00f8r inneb\u00e6re legemiddelh\u00e5ndteringsprosesser ogs\u00e5, ikke bare akkurat den tekniske m\u00e5lingen som utf\u00f8res (for eksempel verdier av blodtrykk, vekt, blodsukker osv.). De fleste parametere blir p\u00e5virket av legemidler som pasienten st\u00e5r p\u00e5, og dette m\u00e5 tas h\u00f8yde for. B\u00f8r det gj\u00f8res en legemiddelgjennomgang f\u00f8r digital hjemmeoppf\u00f8lging for eksempel? Rundskrivet veileder med utgangspunkt i gjeldende regelverk. Er legemiddelh\u00e5ndteringsforskriften tilstrekkelig fremtidsrettet eller er det behov for endringer i forskriften? Spesifiser gjerne behovet. Vi foresl\u00e5r at \u00a75 i forskriften utvides fra \u00e5 gjelde overf\u00f8ring av informasjon om pasientens legemidler ved skifte av omsorgsniv\u00e5, til \u00e5 gjelde samhandling om pasientens legemidler ved skifte av omsorgsniv\u00e5. Det er i overgangen mellom omsorgsniv\u00e5 og ved samhandling om 10 pasienter mellom omsorgsniv\u00e5 (f.eks. hjemmesykehus) viktig \u00e5 ogs\u00e5 beskrive ansvaret de ulike partene har for \u00e5 unng\u00e5 brudd i behandlingen. Videre b\u00f8r ogs\u00e5 tilgang p\u00e5 legemidler (f.eks. ved legemiddelmangel hvor kommunehelsetjenesten har ulik tilgang p\u00e5 legemiddel sammenlignet med spesialisthelsetjenesten), risikovurdering ved oppgaveoverf\u00f8ring, og behov for kompetanse og utstyr som er n\u00f8dvendig hos mottaker av pasienten ved kompliserte behandlingsregimer beskrives. \u00a79: B-preparater b\u00f8r i mye st\u00f8rre grad h\u00e5ndteres som A-preparater. B\u00e5de n\u00e5r det gjelder oppbevaring og regnskapsf\u00f8ring samt kassasjon. Der det omtales om A preparater anbefaler vi at det ogs\u00e5 skal omtales om B-preparater slik at man ikke skiller mellom sterke vanedannende medikamenter. Konklusjon H\u00f8ringssvaret vedtas. Vedtakskompetanse Helse- og velferdsutvalget Vedlegg 11 "
}