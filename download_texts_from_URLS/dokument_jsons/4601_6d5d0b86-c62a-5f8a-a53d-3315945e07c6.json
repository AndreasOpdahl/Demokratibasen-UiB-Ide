{
  "dokument_id": "6d5d0b86-c62a-5f8a-a53d-3315945e07c6",
  "doc_type": "case_presentation",
  "kommune": 4601,
  "tittel": "Endrede brukervilk\u00e5r Facebook og Instagram - Konsekvenser for kommunens bruk",
  "url": "https://bergen.kommune.no/politikere-utvalg/api/fil/bk360/10679889/Framstilling-Endrede-brukervilkar-Facebook-og-Instagram-Konsekvenser-for-kommunens-bruk",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/102742-1 Endrede brukervilk\u00e5r Facebook og Instagram - Konsekvenser for kommunens bruk Hva saken gjelder: Meta har varslet at de endrer noen av sine brukervilk\u00e5r slik at innlegg og bilder postet p\u00e5 Facebook og Instagram brukes til \u00e5 utvikle og forbedre kunstig intelligens (KI). Dette omfatter b\u00e5de bilder og innlegg som allerede er publisert, og bilder og innlegg som blir publisert i fremtiden1. Endringen skjer automatisk dersom man ikke i forkant protesterer mot behandlingen, men kun privatpersoner har anledning til \u00e5 gj\u00f8re dette. Opprinnelig varslet Meta at de nye vilk\u00e5rene ville tre i kraft med virkning fra 26. juni 2024, men etter en henvendelse fra det Irske datatilsynet, meldte Meta at de utsetter endringen av vilk\u00e5r. Meta uttaler likevel at de mener at vilk\u00e5rsendringen er lovlig. Ny dato for n\u00e5r endringen trer i kraft er forel\u00f8pig ikke kjent, men denne kan komme raskt. Bruk av Facebook og Instagram i Bergen kommune N\u00e5r kommunen etablerer sider og kontoer p\u00e5 Facebook og Instagram, er kommunen ansvarlig for at personopplysningene behandles i tr\u00e5d med personopplysningsloven. I klartekst inneb\u00e6rer dette at kommunen m\u00e5 ha tydelig form\u00e5l med det personopplysningene blir brukt til og s\u00f8rge for at denne bruken er lovlig. Ansvaret omfatter alts\u00e5 b\u00e5de \u00e5 s\u00f8rge for at det finnes lovhjemmel for selve behandlingene, og at behandlingene er tilstrekkelig risikovurdert med hensyn til personvernet til den enkelte, en s\u00e5kalt personvernkonsekvensvurdering (DPIA2). Det har v\u00e6rt gjennomf\u00f8rt flere kartlegginger av kommunens bruk av sosiale medier, herunder Facebook og Instagram. I siste gjennomf\u00f8rte kartlegging ble det registrert 179 ulike Facebook-sider og 49 Instagramprofiler som var i bruk. Det er grunn til \u00e5 anta at det finnes noen i tillegg til disse som ikke er telt med. Etter kartleggingen ble byr\u00e5dsavdelingene bedt om \u00e5 vurdere egen bruk av sosiale medier og stenge alle kanaler som ikke var i bruk. For de kanalene som ble vurdert som n\u00f8dvendige, ble avdelingene bedt om \u00e5 gjennomf\u00f8re de n\u00f8dvendige risikovurderinger for \u00e5 sikre lovlig bruk. Det er utarbeidet en felles DPIA for Bergen kommunes bruk av Facebook, som avdelingene under gitte forutsetninger har kunnet legge til grunn for egne Facebook-sider. Konsekvenser av nye brukervilk\u00e5r Nyheten om Metas vilk\u00e5rsendringer har f\u00e5tt stor oppmerksomhet. Forbrukerr\u00e5det har varslet at de n\u00e5 klager inn Meta for brudd p\u00e5 personopplysningsloven og ber Datatilsynet vurdere lovligheten med Metas praksis. Datatilsynet har forel\u00f8pig uttalt at det er tvilsomt om Metas 1 Kontroversiell KI-trening: Slik vil Facebook bruke bildene og innleggene dine | Digi.no 2 DPIA er forkortelsen p\u00e5 det engelske begrepet data protection impact assessment og brukes ofte i stedet for det norske begrepet personvernkonsekvensvurdering. 1 nye praksis er lovlig, og at de har anledning til \u00e5 stoppe Meta hvis praksisen viser seg \u00e5 v\u00e6re ulovlig. Digitaliserings- og forvaltningsminister Karianne Tung hadde 17. juni et m\u00f8te med en representant for Meta for \u00e5 f\u00e5 en redegj\u00f8relse om planene om \u00e5 bruke innlegg og data fra Facebook og Instagram til KI. Etter m\u00f8tet uttalte statsr\u00e5den at hun hadde v\u00e6rt tydelig p\u00e5 at Meta burde be om samtykke for \u00e5 bruke data til KI-trening, og at muligheten til \u00e5 reservere seg burde v\u00e6re bedre og mer tilgjengelig dersom de ikke ber om samtykke3. Privatpersoner har anledning til \u00e5 protestere mot at egne innlegg og bilder benyttes til \u00e5 utvikle KI. Bedriftsprofiler har derimot ikke anledning til dette. Siden Bergen kommune er behandlingsansvarlig for innlegg og bilder som publiseres p\u00e5 kommunens ulike sider p\u00e5 Facebook og Instagram, er det kommunens ansvar at tilgjengeliggj\u00f8ring av personopplysninger publisert p\u00e5 disse plattformene er lovlig. Da bystyret i mai 2022 behandlet sak 122/22 Informasjonssikkerhet og personvern i kommunens bruk av sosiale medier, ba bystyret byr\u00e5det om \u00e5 opprettholde kommunens tilstedev\u00e6relse i sosiale medier for \u00e5 oppfylle sin plikt til \u00e5 drive aktiv informasjon om virksomheten, ref. kommunelovens \u00a74. I kommuneplanens samfunnsdel Bergen 2030, er kommunikasjon et uttrykt m\u00e5l, og det st\u00e5r at bred medvirkning og dialog styrker og utvikler lokaldemokratiet. Problemstillingene treffer inn i skj\u00e6ringspunktet mellom kommunens behov for effektiv kommunikasjon, innbyggernes rett til personvern og kommunens behov for kontroll over egne kanaler. Sosiale medier er i denne sammenhengen en av mange kanaler kommunen bruker for kommunikasjon og informasjon om tjenestene til mange av kommunens m\u00e5lgrupper. Kommunen har et behov for \u00e5 v\u00e6re tilgjengelig for innbyggere, n\u00e6ringsliv og organisasjoner. Innbyggerne kan selv opps\u00f8ke den informasjon som ligger tilgjengelig p\u00e5 kommunens nettsider, men det er ogs\u00e5 en forventning at kommunen aktivt informerer om tjenester, hendelser og annet som ber\u00f8rer eller er til nytte for befolkningen. Kommunen har en offisiell Facebook-profil som forvaltes av Byr\u00e5dsleders avdeling ved seksjon kommunikasjon. Denne siden har 29 300 f\u00f8lgere. I tillegg benytter mange av kommunens tjenestesteder Facebook, Instagram og andre sosiale medie-plattformer aktivt til informasjon om sine tjenester. Dette gjelder blant annet sykehjem, skoler, inkluderingstiltak, rustjenester og tjenester rettet mot ungdom. Byr\u00e5det har et uttalt m\u00e5l i Klosterhagen-erkl\u00e6ringen om \u00e5 sikre personvernet i Bergen kommune. Dette gjelder personvernet til ansatte s\u00e5 vel som det til byens innbyggere i m\u00f8te med kommunen i ulike digitale kanaler. N\u00e5r kommunen benytter ulike sosiale medier til \u00e5 informere om tjenestetilbud, gir det ogs\u00e5 opphav til en rekke personvernfaglige problemstillinger. Selv om byr\u00e5dsavdelingene de siste \u00e5rene har blitt mer bevisst p\u00e5 problemstillingene knyttet til personvern i sosiale medier, og flere har slettet en del kanaler og sider som ikke ble vurdert som strengt n\u00f8dvendig \u00e5 opprettholde, er bruken av Facebook og Instagram fortsatt betydelig. Byr\u00e5dsavdelingene har selv ansvar for \u00e5 vedlikeholde en oversikt over hvilke sider og profiler som er i bruk og hvem som forvalter dem. Den varslede endringen av Metas brukervilk\u00e5r kan komme raskt, noe som gir kommunen begrenset mulighet til \u00e5 utrede konsekvensene. Mest sannsynlig betyr endringen at m\u00e5ten vi behandler personopplysninger p\u00e5 blir ulovlig fra og med det tidspunktet nye brukervilk\u00e5r trer i kraft. Derfor er det viktig \u00e5 diskutere hvilke tiltak som n\u00e5 b\u00f8r gj\u00f8res med hensyn til hvordan vi bruker Facebook og Instagram. 3 Regjeringen.no: Digitaliserings- og forvaltningsministeren i m\u00f8te med Meta 2 Hensynet til kommunens plikt til \u00e5 n\u00e5 ut til alle innbyggere med informasjon om tjenestene, veies mot kommunens ansvar som behandlingsansvarlig for bilder og innlegg p\u00e5 v\u00e5re Facebook- og Instagramkontoer. Samtidig arbeider b\u00e5de Datatilsynet og regjeringen for \u00e5 stoppe Metas planlagte endringer sammen med relevante parter i E\u00d8S-samarbeidet. Usikkerheten knyttet til n\u00e5r Meta vil innf\u00f8re nye brukervilk\u00e5r, gj\u00f8r det n\u00f8dvendig \u00e5 gjennomf\u00f8re noen tiltak raskt, for \u00e5 unng\u00e5 at kommunen plutselig behandler personopplysninger i form av bilder, videoer og innlegg ulovlig. Hvilke personopplysninger handler dette om? Meta har sagt at deres KI-tjeneste vil benytte alle bilder, videoer og innlegg som b\u00e5de er publisert tidligere og som publiseres fremover, s\u00e5 sant ikke den som publiserer innholdet har reservert seg mot dette. Siden Bergen kommune ikke kan reservere seg, betyr dette at alle bilder, videoer, taleopptak og innlegg som er postet p\u00e5 kommunens sider og kontoer blir brukt til KI-trening n\u00e5r nye vilk\u00e5r trer i kraft. Ogs\u00e5 kommentarer fra privatpersoner til kommunens innlegg og bilder blir benyttet til KI-trening dersom ikke personen som har publisert kommentaren har reservert seg. Siden det er stor grunn til \u00e5 anta at Bergen kommune ikke har gyldig behandlingsgrunnlag for \u00e5 bruke personopplysninger til KI-trening, m\u00e5 disse innleggene fjernes f\u00f8r nye vilk\u00e5r trer i kraft. Under er det listet opp eksempler p\u00e5 hva som skal slettes. Listen er ikke utt\u00f8mmende og hver enhet m\u00e5 gj\u00f8re egne, konkrete vurderinger av eget innhold. Bilder, videoer, lydopptak eller innlegg som omhandler ansatte ogs\u00e5 er personopplysninger. - Alle bilder og videoer som viser ansikt skal slettes. - Alle innlegg, bilder, videoer og lydklipp der noen kan gjenkjennes, skal slettes. For eksempel kan b\u00e5de utseende, stemme og eller kontekst gj\u00f8re at en person kan gjenkjennes. - All tekst som sier noe om en identifiserbar person, eller som indirekte identifiserer en person, skal slettes. Dette gjelder b\u00e5de tekst i innlegg, eller tekst i tilknytning til bilde/video/lydopptak. Kommentarer fra brukere som ikke har reservert seg omfattes av det som vil benyttes til KI- trening. Siden kommunen ikke har opplyst om muligheten for en slik behandling tidligere, b\u00f8r ogs\u00e5 alt innhold i kommentarfelt slettes og muligheten for \u00e5 kommentere b\u00f8r sl\u00e5s av. Bildebruk p\u00e5 Facebook og Instagram fremover I kraft av sin stilling, vil det v\u00e6re naturlig at enkelte ledende ansatte representerer kommunen p\u00e5 sider p\u00e5 Instagram og Facebook. Det vil utarbeides et eget samtykkeskjema som kan benyttes ved behov for \u00e5 publisere bilder, videoer og/ eller innlegg av ledende politikere og administrative ledere. Dette skal ikke benyttes med tilbakevirkende kraft, og det er viktig at det legges til rette for at samtykket kan trekkes tilbake i ettertid og at det da finnes rutiner for \u00e5 slette det aktuelle innholdet. I 2023/24 ble det utarbeidet en felles DPIA for Bergen kommunes bruk av Facebook. Med nye brukervilk\u00e5r, m\u00e5 DPIAen oppdateres for \u00e5 reflektere endringen som Metas nye bruk av bilder og innlegg til KI-trening. Vurdering av kommunens informasjonsplikt opp mot behovet for \u00e5 sikre personvernet til ansatte og innbyggere p\u00e5 kommunens sider p\u00e5 Facebook og Instagram Slik bystyret tidligere har sl\u00e5tt fast, er det et m\u00e5l for Bergen kommune \u00e5 v\u00e6re \u00e5pen og bygge tillit til kommunen. Det er ogs\u00e5 et m\u00e5l at innbyggerne skal vite om det som skjer i kommunen og hvilke tjenester vi tilbyr. Synlighet er n\u00f8dvendig for \u00e5 oppn\u00e5 dette. For \u00e5 ha et levende lokaldemokrati m\u00e5 innbyggerne v\u00e6re engasjerte. Skal innbyggere bli engasjerte m\u00e5 de ha informasjon om det som skjer i kommunen. 3 Disse hensynene er ogs\u00e5 grunnen til at informasjonsplikten er lovfestet i kommuneloven. En kommune som ikke er synlig og ikke til stede i det offentlige rommet ville v\u00e6rt i \u00e5penbar strid med b\u00e5de lovens intensjon og innbyggernes forventninger. En stenging av alle sider og kanaler p\u00e5 Facebook og Instagram vil redusere kommunens synlighet og f\u00f8re til at innbyggere som pleier \u00e5 finne informasjon der, m\u00e5 finne andre kilder til den samme informasjonen. Det er en risiko for at informasjonen ikke n\u00e5r frem dersom eksisterende kanaler stenges uten at alternative kanaler er etablert og tatt i bruk. Samtidig b\u00f8r hver enkelt byr\u00e5dsavdeling vurdere behovet for fortsatt bruk av eksisterende kanaler, gitt de nye betingelsene knyttet til bruk. Dersom begrensningene knyttet til bildebruk og kommentarfelt inneb\u00e6rer at behovet for kanalen ikke lenger dekkes, b\u00f8r kanalen (siden/ kontoen) og alt innhold slettes. I sin kommunikasjon, m\u00e5 kommunen velge form og kanal som er tilpasset m\u00e5lgruppen. Dersom kanalen ikke n\u00e5r m\u00e5lgruppen, vil ikke kommunikasjonen ha noen effekt. S\u00e6rlig kommunens helse- og sosialtjenester har m\u00e5lgrupper som ofte ikke kan n\u00e5s gjennom de ordin\u00e6re kanalene. Kommunens utadrettede informasjon skal ogs\u00e5 v\u00e6re tilgjengelig for alle. Det er klare og tydelige regler for hvordan kommunens offentlige myndighet skal ut\u00f8ves. Prosessene skal v\u00e6re rettferdige og gjennomsiktig, da m\u00e5 verkt\u00f8yene vi benytter b\u00e5de til saksbehandling, men ogs\u00e5 til kommunikasjon og informasjon om tjenestene, ogs\u00e5 v\u00e6re det. Det er s\u00e6rlig tre forhold som n\u00e5 gj\u00f8r det krevende for kommunen \u00e5 fortsette dagens praksis med \u00e5 dele bilder og innlegg som inneholder personopplysninger p\u00e5 Facebook og Instagram: Dagens rettslige grunnlag dekker ikke endringen i behandling av personopplysninger Kommunen har tidligere vurdert det rettslige grunnlaget for \u00e5 publisere innlegg og bilder med personopplysninger p\u00e5 Facebook og har i personvernkonsekvensvurderingen benyttet berettiget interesse og samtykke som grunnlag. Med vilk\u00e5rsendringen utvides behandlingen til \u00e5 inkludere utvikling av Metas KI-tjeneste. Dette er ikke dekket av det rettslige grunnlaget kommunen har benyttet seg av, og for at behandlingen skal v\u00e6re lovlig, er det n\u00f8dvendig \u00e5 identifisere andre lovhjemler for behandlingen. Kommunens bruk av sosiale medier inneb\u00e6rer en h\u00f8y risiko for personvernet til kommunens innbyggere Da det ble besluttet at kommunen under visse forutsetninger kan benytte Facebook i sitt kommunikasjonsarbeid, ble det ikke tatt h\u00f8yde for at Meta vil viderebehandle personopplysninger til sin utvikling av kunstig intelligens. Det er derfor n\u00f8dvendig \u00e5 oppdatere kommunens felles DPIA for bruk av Facebook for \u00e5 kartlegge risiko og identifisere tiltak etter endringen i Metas vilk\u00e5r. Det er ikke gjort en tilsvarende felles DPIA for Instagram. Her m\u00e5 den enkelte byr\u00e5dsavdeling s\u00f8rge for at det foreligger en DPIA som ogs\u00e5 omfatter den utvidete behandlingen. En DPIA vil ikke gj\u00f8re en behandling av personopplysninger lovlig dersom det ikke foreligger et rettslig grunnlag for behandlingen. Innbyggere har ingen reell mulighet til \u00e5 protestere Personvernforordningen krever at Bergen kommune m\u00e5 tilrettelegge for at innbyggere kan protestere mot behandlingen. Dette inneb\u00e6rer at kommunen m\u00e5 g\u00e5 gjennom og identifisere alle personopplysninger som er publisert p\u00e5 kommunen sine sider p\u00e5 Facebook og Instagram (bilder og innlegg), og gi personene personopplysningene gjelder en mulighet til \u00e5 protestere mot at bildene vil bli brukt i Meta sin opptrening av kunstig intelligens. Gitt den korte tidsrammen som foreligger f\u00f8r Meta gj\u00f8r bruk av personopplysningene til trening av kunstig intelligens, vil dette v\u00e6re vanskelig for kommunen. Kommunens personvernombud skal gi r\u00e5d og veiledning i saker som omhandler personopplysninger. Ombudet har i lys av Meta sin endring i avtalevilk\u00e5rene anbefalt stans i kommunens bruk av Facebook og Instagram, og sletting av sider som kommunen har p\u00e5 plattformene. Finansbyr\u00e5den vurderer det likevel som utfordrende \u00e5 gjennomf\u00f8re en stenging 4 av alle sider uten at konsekvensene for tjenestene er tilstrekkelig utredet. Anbefalingen er derfor \u00e5 begrense innholdet p\u00e5 sidene s\u00e5 snart som mulig, for \u00e5 sikre at Bergen kommune ikke tilgjengeliggj\u00f8r personopplysninger i innlegg og bilder for KI-trening. \u00d8konomiske konsekvenser: Saken har ingen direkte \u00f8konomiske konsekvenser, men den inneb\u00e6rer at enkelte ansatte m\u00e5 prioritere tid til \u00e5 gjennomf\u00f8re sletting av innhold p\u00e5 sider/ kontoer p\u00e5 Facebook og Instagram dersom byr\u00e5dsavdelingen vurderer at disse fortsatt skal benyttes. Byr\u00e5dens vurdering og anbefaling/konklusjon: Som offentlig myndighet har kommunen et s\u00e6rlig ansvar for \u00e5 ivareta personvernet til innbyggere og ansatte, og m\u00e5 derfor utvise ekstra varsomhet ved bruk av kommersielle akt\u00f8rer i v\u00e5rt arbeid med \u00e5 levere lovp\u00e5lagte tjenester, inkludert kommunikasjonsarbeid, til kommunens innbyggere. Byr\u00e5den mener det er viktig at Bergen kommune fremover \u00f8ker hensynet til personvern i sin kommunikasjon i sosiale medier. Kommunens felles DPIA for bruk av Facebook med tilh\u00f8rende interesseavveininger og sjekkliste m\u00e5 oppdateres for \u00e5 reflektere endringene i Metas brukervilk\u00e5r. Basert p\u00e5 Datatilsynet sine uttalelser, anser byr\u00e5den det som sannsynlig at det kan v\u00e6re vanskelig \u00e5 etablere en lovlig hjemmel for at personopplysninger skal benyttes til \u00e5 utvikle KI. Derfor m\u00e5 kommunen sikre at det ikke samles inn eller lagres denne typen personopplysninger p\u00e5 v\u00e5re sider og profiler p\u00e5 Facebook og Instagram. Vedtakskompetanse: Byr\u00e5dets fullmakter \u00a717.1 Byr\u00e5dets generelle kompetanse, vedtatt av bystyret 16.12.2020 i sak 378/20: Byr\u00e5det er delegert en generell fullmakt til \u00e5 forest\u00e5 den l\u00f8pende drift av Bergen kommunes virksomhet. Med drift forst\u00e5s kommunens forvaltningsfunksjoner og tjenesteproduksjon. Fullmakten ut\u00f8ves innenfor de rammer som er trukket opp i byr\u00e5dets personal- og \u00f8konomifullmakter. Byr\u00e5d for finans innstiller til byr\u00e5det \u00e5 fatte f\u00f8lgende vedtak: 1. Det skal gj\u00f8re en ny gjennomgang av alle sider og kontoer p\u00e5 Facebook og Instagram, og der det ikke foreligger et dokumenterbart behov for \u00e5 benytte disse som kommunikasjonskanal skal de vurderes slettet. 2. Byr\u00e5dsavdelingene skal snarest g\u00e5 gjennom de sider og kontoer p\u00e5 Facebook og Instagram som fortsatt skal benyttes og slette alle bilder, videoer og innlegg som inneholder personopplysninger. 3. Byr\u00e5dsavdelingene skal sikre at n\u00f8dvendige risikovurderinger, rutiner og behovsvurderinger for eventuell videre bruk av Facebook og Instagram er dokumentert og oppdatert. 4. Melding om vedtak sendes Bystyrets kontor. Dato: 25. juni 2024 Charlotte Spurkeland Byr\u00e5d for finans Dokumentet er godkjent elektronisk. 5 "
}