{
  "dokument_id": "ab6dec0c-d2a5-5a54-9d23-08feec605f85",
  "doc_type": "case_minutes",
  "kommune": 4601,
  "tittel": "Saksprotokoll UMBY, 13032025, Sak 78/25, Eventuelt UMBY 13.03.2025",
  "url": "https://bergen.kommune.no/politikere-utvalg/api/fil/bk360/12331849/Innstilling-vedtak-Eventuelt-UMBY-13-03-2025",
  "tekst": "Eventuelt UMBY 13.03.2025 Utvalg for milj\u00f8 og byutvikling behandlet saken i m\u00f8tet 13.03.2025 sak 78/25 og fattet f\u00f8lgende vedtak: Lokale akt\u00f8rer med innspill til hvordan en midlertidig adkomst og turvei kan etablereres, inviteres til \u00e5 holde muntlig innlegg for UMBY. Utvalg for milj\u00f8 og byutviklings behandling F\u00f8lgende representanter tok ordet: Mailiss Solheim-\u00c5kerblom (R), Chris J\u00f8rgen Knudsen R\u00f8dland (H). Forslag fremsatt i utvalget: Mailiss Solheim-\u00c5kerblom (R) fremsatte p\u00e5 vegne av R f\u00f8lgende forslag: UMBY drar p\u00e5 befaring for \u00e5 se p\u00e5 turvei Alv\u00f8skogen Da bystyret vedtok omr\u00e5dereguleringsplanen for Sotrasambandet i 2019, ble f\u00f8lgende vedtatt i reguleringsbestemmelsene: \u201cTurveg/sti til Alv\u00f8yskogen skal i st\u00f8rst mulig grad holdes \u00e5pen gjennom anleggstiden.\u201d Ved flere anledninger har undertegnede stilt sp\u00f8rsm\u00e5l om nettopp adkomst og turvei i Alv\u00f8skogen mens Sotrasambandet bygges. Saken engasjerer lokalbefolkningen som har mistet sin adkomst til et viktig friluftsomr\u00e5de i mange \u00e5r. Byr\u00e5den har svart at det ikke vil v\u00e6re mulig \u00e5 etablere noen midlertidig turvei mens arbeidet p\u00e5g\u00e5r, men lokale ildsjeler har utarbeidet ulike forslag det kan v\u00e6re interessant \u00e5 se n\u00e6rmere p\u00e5. Siden bystyret selv har vedtatt at turvei og sti i st\u00f8rst mulig grad skal holdes \u00e5pen gjennom anleggstiden, b\u00f8r vi ogs\u00e5 etterstrebe \u00e5 gj\u00f8re en best mulig unders\u00f8kelse og vurdering om det er gjort nok for \u00e5 oppfylle denne reguleringsbestemmelsen. Prim\u00e6rt forslag til vedtak: UMBY drar p\u00e5 befaring i Alv\u00f8skogen for \u00e5 se p\u00e5 adkomst og tilgjengelighet p\u00e5 turvei/sti. AU f\u00e5r i oppgave \u00e5 invitere aktuelle akt\u00f8rer til \u00e5 presentere sine forslag/syn i saken. Sekund\u00e6rt forslag til vedtak: Lokale akt\u00f8rer med innspill til hvordan en midlertidig adkomst og turvei kan etablereres, inviteres til \u00e5 holde muntlig innlegg for UMBY. Votering: Prim\u00e6rt forslag til vedtak fra R, fremsatt av Mailiss Solheim-\u00c5kerblom (R), fikk 8 stemmer (A, SV, MDG, V, R), og var dermed falt. Sekund\u00e6rt forslag til vedtak fra R, fremsatt av Mailiss Solheim-\u00c5kerblom (R), ble vedtatt enstemmig. "
}