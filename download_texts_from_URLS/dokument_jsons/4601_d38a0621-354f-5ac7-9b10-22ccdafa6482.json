{
  "dokument_id": "d38a0621-354f-5ac7-9b10-22ccdafa6482",
  "doc_type": "case_attachment",
  "kommune": 4601,
  "tittel": "Svar p\u00e5 representantforslag fra Kathrine Dahle (AP) og Gaute Baar\u00f8y (AP) om droppsone ved Ulsm\u00e5g skole",
  "url": "https://bergen.kommune.no/politikere-utvalg/api/fil/bk360/11920935/Svar-pa-representantforslag-fra-Kathrine-Dahle-AP-og-Gaute-Baaroy-AP-om-droppsone-ved-Ulsmag-skole",
  "tekst": " BBU - kommunaldirekt\u00f8rens stab Til Intern korrespondanse Bystyrets kontor V\u00e5r referanse: 2024/151808-7 Saksbehandler: Amalie Hilde Fra Dato: 21. januar 2025 Byr\u00e5d for byutvikling Svar p\u00e5 representantforslag fra Kathrine Dahle (AP) og Gaute Baar\u00f8y (AP) om droppsone ved Ulsm\u00e5g skole Forretningsutvalget har i m\u00f8te 15. oktober 2024 i sak 335/24 fattet f\u00f8lgende vedtak: 1. Representantforslag fra Kathrine Dahle (AP) og Gaute Baar\u00f8y (AP) oversendes byr\u00e5det for videre utredning. 2. Byr\u00e5det bes om \u00e5 vurdere forslaget og \u00e5 utarbeide et notat slik at bystyret kan behandle saken senest i bystyrem\u00f8te 26.3.25. 3. Utvalg for milj\u00f8 og byutvikling avgir innstilling i saken. Representantene Kathrine Dahle (AP) og Gaute Baar\u00f8y (AP) har fremmet f\u00f8lgende representantforslag: P\u00e5 Ulsm\u00e5g skole skapes det daglig trafikkfarlige situasjoner i forbindelse med avlevering og henting av barn. Det er spesielt rundt bussfeltet p\u00e5 skolesiden av Totlandsvegen de farlige trafikksituasjonene oppst\u00e5r. Biler fra begge kj\u00f8reretninger b\u00e5de stopper og parkerer for \u00e5 slippe av sine barn, og ungene m\u00e5 g\u00e5 mellom parkerte biler og i veien. Det er ikke aktuelt med stoppskilt ved busslommene siden det i utgangspunktet er lov \u00e5 stanse i en busslomme, s\u00e5 lenge det ikke er til hinder for bussen. Denne aktiviteten kan vanskelig hindres ved skilting. Det er derfor \u00f8nskelig \u00e5 etablere en droppsone like utenfor skolen. I kommunikasjon med Bymilj\u00f8etaten og i skolebyr\u00e5den sitt tilsvar til skriftlig sp\u00f8rsm\u00e5l fremkommer det at det er avsatt parkeringsplasser for levering og henting av elever p\u00e5 skolens parkeringsplass. Disse opplysningene stemmer ikke. Det er ikke oppmerkede droppsoneplasser ved Ulsm\u00e5g skole i dag, og ved skoleparkeringsplassen er det kun tillatt med parkering for ansatte. Punkt 2 i vedtak om sak 258/16 om etablering av hjertesoner i Bergen \u00e5pner for stopp- og hentested skje p\u00e5 markerte steder utenfor hjertesonen. I byr\u00e5dssak 242/17 Etablering av \"Hjertesoner\" ved skolene i Bergen - forslag til gjennomf\u00f8ring er etablering av trygge stoppesteder utenfor Hjertesonen for barn som m\u00e5 ha transport definert som en av fire sentrale elementer i en \u00abHjertesone\u00bb. Det er i samme byr\u00e5dssak definert to hovedtiln\u00e6rminger ved valg av virkemidler. 1. Ulike former for reguleringer som etablering av droppsoner utenfor skolens omr\u00e5de. 2. Fokus p\u00e5 \u00e5 endre holdninger og adferd gjennom samarbeid mellom skole og hjem. Det st\u00e5r videre i byr\u00e5dssaken at en rendyrket tiln\u00e6rming 1 eller 2 aldri vil v\u00e6re tilstrekkelig. \u00abTil det er b\u00e5de utfordringer og muligheter ved skolene for ulike. Samtidig er det flere tungtveiende argumenter for at tiln\u00e6rming 2 b\u00f8r vektlegges tyngst i oppf\u00f8lgingen av bystyrets vedtak\u00bb, heter det i nevnte byr\u00e5dssak. I byr\u00e5dssaken understrekes det imidlertid at det skal v\u00e6re \u00e5pning for at fysiske tiltak og reguleringer p\u00e5 vegnettet ved og i n\u00e6rheten av skolene kan v\u00e6re en del av \u00abHjertesone\u00bb- prosjektet. I merknad nr. 3 i nylig vedtatt Handlingsplan for trafikksikkerhet 2024 \u2013 2025, kommunale veier, sak 144/24 st\u00e5r det f\u00f8lgende: \u00abBystyret \u00f8nsker \u00e5 sikre trygge skoleveier, og mener et viktig tiltak er \u00e5 tilrettelegge for flere droppsoner med m\u00e5l om \u00e5 legge til rette for av- og p\u00e5stigning i umiddelbar n\u00e6rhet til skolen.\u00bb Vi mener p\u00e5 bakgrunn av dette at etablering av droppsone utenfor hjertesonen ved Ulsm\u00e5g skole ikke er i strid med bystyrevedtaket om hjertesone, men heller i tr\u00e5d med tidligere bystyrevedtak. Ved etablering av en droppsone vil en hensiktsmessig plassering v\u00e6re p\u00e5 nedsiden av Engesetvegen \u00f8st for Ulsm\u00e5gvegen. Med en l\u00f8sning som inneb\u00e6rer separat inn- og utkj\u00f8ring vil man unng\u00e5 rygging, og i liten grad forstyrre trafikken p\u00e5 Ulsm\u00e5gvegen. Det anbefales videref\u00f8ring av fortau nordover fra eksisterende busslomme, samt snarveg via terrengtrapp, som vist i skissen under. Det vurderes at droppsonen med tilliggende gangforbindelse skal kunne etableres med plangrunnlag i en mindre endring/ utfylling av eksisterende reguleringsplan for Ulsm\u00e5g skole. Det b\u00f8r tilstrebes en s\u00e5 rask planprosess som mulig for \u00e5 gi rom for snarlig etablering av droppsone utenfor Ulsm\u00e5g skole. Etablering av en droppsone vil kunne gi en trygg trafikkavvikling. Selv om det oppfordres til \u00e5 g\u00e5, sykle eller ta skoleskyss, er det viktig \u00e5 huske p\u00e5 at de minste elevene er 5-6 \u00e5r, og at noen elever alltid vil ha behov for egen transport. Skoleskyss, dekket av kommunen gjelder kun til og fra skolen, og alle de som g\u00e5r p\u00e5 SFO er ikke en del av denne l\u00f8sningen. I fjor ble et barn p\u00e5kj\u00f8rt i busslommen ved Ulsm\u00e5g skole. Ulsm\u00e5g skole trenger en droppsone n\u00e5! Forslag til vedtak: Bergen kommune setter, i samarbeid med skolens ledelse, FAU og andre relevante akt\u00f8rer i gang planlegging av droppsone ved Ulsm\u00e5g skole. Det tilstrebes snarlig planlegging, finansiering og etablering av droppsonen for \u00e5 bedre trafikksikkerhets-utfordringene ved skolen. Byr\u00e5dets vurdering av representantforslaget: Byr\u00e5det mener det er viktig \u00e5 f\u00e5 p\u00e5 plass droppsoner ved skoler slik at foreldre som m\u00e5 levere barna sine med bil skal ha mulighet til \u00e5 gj\u00f8re det p\u00e5 en trygg m\u00e5te. Droppsoner p\u00e5 riktig plass utenfor hjertesonene kan bidra til god trafikksikkerhet ved \u00e5 unng\u00e5 kj\u00f8ring der elevene leker og ferdes. N\u00e5r det gjelder Ulsm\u00e5g skole ble det i reguleringsplanen fra 2012 satt av 6 plasser til av- og p\u00e5stigning p\u00e5 skolens parkeringsplass. Fra disse plassene er det etablert fortau til skolen med undergang under Totlandsveien. Figur 1 - utsnitt av reguleringsplankart for Ulsm\u00e5g skole. Figur 2 - oversiktsillustrasjon Med utgangspunkt i reguleringsplanen kan de avsatte plassene fritt benyttes som droppsone for p\u00e5- og avstigning. Representantene viser likevel til at disse plassene ikke kan brukes til levering og henting som tiltenkt, ettersom skolens parkeringsplass i dag er reservert til parkering for ansatte. Byr\u00e5det mener at disse plassene er godt egnet som droppsone. Den n\u00f8dvendige infrastrukturen er allerede etablert med fortau og undergang som gj\u00f8r at elevene ikke trenger \u00e5 krysse biltrafikk mellom droppsonen og skolen. Byr\u00e5det mener derfor at skolen m\u00e5 legge til rette for at plassene kan benyttes til p\u00e5- og avstigning slik reguleringsplanen legger opp til. I et trafikksikkerhetsperspektiv er det ogs\u00e5 fordeler ved \u00e5 bruke skolens parkeringsplass som droppsone. Denne ligger p\u00e5 samme side av fylkesveien som skolen, og barna slipper \u00e5 krysse biltrafikk for \u00e5 komme seg til skolen. Byr\u00e5det er bekymret for at den foresl\u00e5tte plasseringen p\u00e5 \u00f8stsiden av fylkesveien som representantene viser til, kan skape flere farlige situasjoner n\u00e5r elevene m\u00e5 krysse fotgjengerovergangen i et tidsrom hvor det er mye trafikk. Innkj\u00f8rselen til skolens parkeringsplass krysser en gang- og sykkelvei som er skolevei for mange elever som g\u00e5r og sykler. Samtidig har biler som kj\u00f8rer inn og ut fra parkeringen gode siktforhold og lav fart. Byr\u00e5det mener samlet sett at en droppsone p\u00e5 denne siden av veien vil v\u00e6re det tryggeste alternativet for elevene. \u00c5 etablere en ny droppsone p\u00e5 nytt areal vil kreve midler til planlegging og investering i infrastruktur. N\u00e5r det allerede finnes etablerte plasser til form\u00e5let, mener byr\u00e5det det vil v\u00e6re mer hensiktsmessig \u00e5 ta disse i bruk. Byr\u00e5det er derfor i gang med \u00e5 etablere en droppsone ved skolen i tr\u00e5d med intensjonene i reguleringsplanen, og har bedt skolen om \u00e5 legge til rette for at de avsatte plassene brukes til p\u00e5- og avstigning. Byr\u00e5det vil s\u00f8rge for tydelig skilting, slik at det er intuitivt for foreldre og andre hvor man kan hente og levere barna sine. Christine B. Meyer - Byr\u00e5dsleder Christine Kahrs - Byr\u00e5d for byutvikling Dokumentet er godkjent elektronisk. "
}