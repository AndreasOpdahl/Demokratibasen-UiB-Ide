{
  "dokument_id": "6da7d066-5efb-5e6a-ac99-c80176569bd4",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag om oppheving av lov om endring av jordlova \u2013 lov 11. juni 2021 nr. 82",
  "url": "https://bergen.kommune.no/politikere-utvalg/api/fil/bk360/9679976/Framstilling-Horingsuttalelse-forslag-om-oppheving-av-lov-om-endring-av-jordlova-lov-11-juni-2021-nr-82",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/286288-2 H\u00f8ringsuttalelse \u2013 forslag om oppheving av lov om endring av jordlova \u2013 lov 11. juni 2021 nr. 82 Hva saken gjelder: Landbruks- og matdepartementet har sendt p\u00e5 h\u00f8ring forslag om oppheving av lov om endring av jordlova \u2013 lov 11. juni 2021 nr. 82. Et flertall i Stortinget har 16. juni 2023, i forbindelse med behandling av revidert nasjonalbudsjett, bedt regjeringen om \u00e5 legge frem et slik forslag. Endringsloven av 11. juni 2021, som foresl\u00e5s opphevet, er fremdeles ikke satt i verk. Den inneb\u00e6rer at nydyrking og annen nedbygging av myr kan skje etter s\u00f8knad, om hensynet til klima, natur- og kulturlandskap blir ivaretatt gjennom en helhetlig plan godkjent av kommunen. H\u00f8ringsfristen er 26. januar 2024. Bergen kommune har f\u00e5tt utsatt h\u00f8ringsfrist til 1. februar 2024. Bakgrunnen for forslaget \u2013 tidslinje: 2019 Andre ledd i jordlova \u00a7 11 ble vedtatt i lov om endringer i jordlova mv. 24. mai 2019 nr. 18: Lov om endringer i jordlova mv. (klimahensyn ved nydyrking) - Lovdata. Gjeldende lovtekst er: \u00ab\u00a7 11 Drift av jordbruksareal, nydyrking og driftsvegar \u00abFor \u00e5 sikra milj\u00f8forsvarleg drift av jordbruksareal, jf. \u00a7 1 tredje ledd, kan departementet gi f\u00f8resegner om drifta. F\u00f8resegnene kan mellom anna ta sikte p\u00e5 \u00e5 hindra erosjon og regulera bruk og lagring av gj\u00f8dsel og andre innsatsvarer i produksjon, samt \u00e5 ta omsyn til s\u00e6rlige naturverdiar. For \u00e5 unng\u00e5 skade p\u00e5 natur- og kulturlandskap eller for \u00e5 redusere utslepp av klimagassar kan departementet gi f\u00f8resegner for nydyrking. I f\u00f8resegnene kan det fastsetjast forbod mot nydyrking og at nydyrking berre kan skje i samsvar med ein plan godkjend av departementet. Departementet kan gi f\u00f8resegner om planlegging, godkjenning og bygging av vegar for landbruksf\u00f8rem\u00e5l.\u00bb 2020 Det ble fastsatt forskrift om endring i forskrift om nydyrking 2. juni 2020: Forskrift om endring i forskrift om nydyrking \u2013 Lovdata. 1 Nydyrkingsforskriftens \u00a7 5a lyder: \u00ab\u00a7 5a. (nydyrking av myr) Nydyrking av myr er ikke tillatt. Kommunen kan i s\u00e6rlige tilfeller gi dispensasjon til nydyrking av myr: 1. n\u00e5r grunneier mister andre produksjonsarealer p\u00e5 grunn av tap av leiejord eller ved utbygging i offentlig regi som samferdselstiltak eller lignende, 2. der grunneiers eneste dyrkingsressurser er myr, eller 3. for \u00e5 ivareta s\u00e6rskilte produksjoner i myr p\u00e5 fjellgrunn Dersom det oms\u00f8kte myrarealet har en gjennomsnittsdybde p\u00e5 mer enn 1 meter (dyp myr), er dispensasjon i tillegg betinget av at dyp myr er det eneste tilgjengelige dyrkingsarealet p\u00e5 eiendommen. Dette gjelder imidlertid ikke for tilfeller omfattet av punkt 3 over. Dispensasjon etter andre ledd kan bare gis n\u00e5r behovet for tiltaket tilsier at hensynet til natur- og kulturlandskapsverdiene og hensynet til klima m\u00e5 vike. I denne vurderingen skal det legges vekt p\u00e5 st\u00f8rrelsen p\u00e5 myrarealet som skal dyrkes opp, hensynet til en rasjonell arrondering, grunneiers tilgang p\u00e5 andre dyrkingsarealer og om det er mulig \u00e5 ta i bruk dokumenterte klimagassreduserende dyrkingsmetoder. S\u00f8keren m\u00e5 dokumentere at det oms\u00f8kte tiltaket er av vesentlig betydning for \u00e5 opprettholde drifta. N\u00e5r nydyrkingstiltaket er gjennomf\u00f8rt skal grunneier gi melding til kommunen. Kommunen skal gjennomf\u00f8re ferdiggodkjenning av nydyrkingstiltaket og registrere dette i KOSTRA.\u00bb 2021 Lov om endring av jordlova (oppheve forbudet mot nydyrking av myr) ble sanksjonert 11. juni 2021: Lov om endring av jordlova (oppheve forbudet mot nydyrking av myr) - Lovdata. \u00ab\u00a7 11 andre ledd skal lyde: For \u00e5 unng\u00e5 skade p\u00e5 natur- og kulturlandskap eller for \u00e5 redusere utslepp av klimagassar kan departementet gi f\u00f8resegner for nydyrking. S\u00f8knad om nydyrking eller nedbygging av myr kan berre skje der omsynet til klima, natur- og kulturlandskap vert varetatt gjennom ein heilskapleg plan godkjend av den enkelte kommune.\u00bb Den kongelige resolusjonen fastsatte ikke noe tidspunkt for iverksetting. I den kongelige resolusjonen om sanksjon punkt 2 ble det vist til at det er n\u00f8dvendig \u00e5 f\u00e5 oversikt over konsekvensene av lovvedtaket, blant annet hvordan den nye regelen kan samordnes med annet relevant regelverk. Loven er fremdeles ikke satt i verk. 2022 Et flertall i Stortinget bad i sammenheng med behandlingen av statsbudsjettet 29. november 2022 regjeringen om \u00e5 legge frem forslag om forbud mot nedbygging av myr til utbyggingsform\u00e5l: \u00abStortinget ber regjeringen legge frem forslag om forbud mot nedbygging av myr til utbyggingsform\u00e5l i l\u00f8pet av 2023. Det skal utredes mulige dispensasjoner fra forbudet for \u00e5 ta vare p\u00e5 andre arealer med h\u00f8y verdi og utbygging av samfunnskritisk infrastruktur. M\u00e5let er at forbudet reelt sett skal redusere nedbyggingen av myr.\u00bb 2023 Et flertall i Stortinget har ved behandling av revidert nasjonalbudsjett 16. juni 2023, bedt regjeringen om \u00e5 legge frem et forslag om \u00e5 oppheve lovvedtaket fra 11. juni 2021: 2 \u00abStortinget ber regjeringen legge frem forslag om \u00e5 oppheve lov om endring av jordlova.\u00bb Landbruks- og matdepartementets vurdering Etter departementets syn er endringsloven fra 2021 uklar. Dette underbygges av at endringsloven som til slutt ble vedtatt, var et forslag som fikk tilslutning b\u00e5de fra stortingsrepresentantene som \u00f8nsket en strengere lov og de som \u00f8nsket mildere regler. Departementet vurderer at l\u00f8sningen i endringsloven vil gi kommunene og partene i saker som gjelder nydyrking av myr, store utfordringer med hvordan regelen kan praktiseres: \u00aba) Ein kan leggje til grunn at regelen kjem som eit tillegg til reglane om nydyrking av myr i gjeldande forskrift \u00a7 5 a. Denne tiln\u00e6rminga inneber at regelen truleg f\u00f8rer til strengare reglar for nydyrking av myr enn dei vi har i dag. b) Ein kan leggje til grunn at regelen er eit alternativ til gjeldande forskrift. Det vil seie at nydyrking generelt vert regulert gjennom nydyrkingsforskrifta, medan nydyrking av myrareal vert regulert gjennom endringslova. Tolkinga inneber at regelen i nydyrkingsforskrifta \u00a7 5a m\u00e5 opphevast slik at nydyrking av myr berre er regulert direkte i lova. Regelen opnar for at det er noks\u00e5 fritt opp til kommunane \u00e5 fastsetje kvar og korleis nydyrking av myr kan skje.\u00bb Det er videre uklart hva slags nedbygging av myr loven gjelder. Det g\u00e5r ikke frem om nedbyggingen som skal reguleres er samferdselstiltak, energitiltak, boligbygging, fritid, n\u00e6ring osv. eller om nedbyggingen bare gjelder landbrukets egen nedbygging ved oppf\u00f8ring av driftsbygninger eller boligbygninger eller bygging av landbruksveier mv. Endringsloven bygger p\u00e5 at det skal utarbeides en helhetlig plan som skal legges til grunn for kommunens vurdering i saker om nydyrking eller nedbygging. Det er uklart om planen bare skal gjelde for ressursene p\u00e5 eiendommen, eller om den skal gjelde for st\u00f8rre omr\u00e5der. Det g\u00e5r heller ikke frem om eller hvordan endringsloven skal samordnes med plan- og bygningsloven som vanligvis gjelder for nedbygging av areal. Regjeringen har, i tr\u00e5d med Stortingets anmodningsvedtak 29. november 2022, satt i gang et arbeid med sikte p\u00e5 \u00e5 legge frem et forslag til forbud mot nedbygging av myr til utbyggingsform\u00e5l. Det er ventet at arbeidet vil f\u00f8re til at reglene blir samordnet med aktuelle regler om arealplanlegging blant annet i plan- og bygningsloven. Etter departementets syn er dette en tiln\u00e6rming som er mer egnet til \u00e5 gi regler for vern av myr enn endringsloven fra 2021. Departementet foresl\u00e5r at endringsloven fra 11. juni 2021 oppheves. Forslaget inneb\u00e6rer at endringsloven aldri vil tre i kraft. \u00d8konomiske konsekvenser: Departementets forslag inneb\u00e6rer at gjeldende lov videref\u00f8res, og har ingen \u00f8konomiske konsekvenser. Byr\u00e5dets vurdering og forslag til h\u00f8ringsuttalelse: Forslaget om \u00e5 oppheve endringsloven inneb\u00e6rer at gjeldende regler knyttet til nydyrking av myr, og praktiseringen av dem, videref\u00f8res. Nydyrking av myr er lite aktuelt for landbruket i Bergen kommune. Regler som omhandler nydyrking av myr etter nydyrkingsforskriftens \u00a7 5a har derfor f\u00e5 konsekvenser for landbruksn\u00e6ringen i Bergen. Forslaget f\u00f8rer ikke til \u00f8konomiske eller administrative konsekvenser for kommunen. 3 Byr\u00e5det er enig i begrunnelsen for oppheving av endringsloven, og st\u00f8tter departementets forslag. Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8tet 09.01.2024, sak 4/24, fattet f\u00f8lgende vedtak: \u00abUtvalg for milj\u00f8 og byutvikling innstiller til bystyret som avgir h\u00f8ringssvar til H\u00f8ring - Forslag til lov om oppheving av lov om endring av jordlova (oppheve forbudet mot nydyrking av myr - lov-2021-06-11-82) p\u00e5 vegne av Bergen kommune. Hvis h\u00f8ringsfristen ikke blir utsatt, avgir utvalg for milj\u00f8 og byutvikling h\u00f8ringssvar p\u00e5 vegne av Bergen kommune.\u00bb Bergen kommune er gitt utsatt h\u00f8ringsfrist til 1. februar slik at bystyret kan behandle saken i m\u00f8te 31. januar. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til \"forslag om oppheving av lov om endring av jordlova \u2013 lov 11. juni 2021 nr. 82\" slik den fremkommer av byr\u00e5dets forslag. Dato: 16. januar 2024 Christine Meyer Reidar Digranes Byr\u00e5dsleder Byr\u00e5d for n\u00e6ring, kultur og idrett Dokumentet er godkjent elektronisk. Vedlegg 1. H\u00f8ringsbrev - Forslag til lov om oppheving av lov om endring av jordlova (oppheve forbudet mot nydyrking av myr - lov-2021-06-11-82.pdf 2. H\u00f8yringsnotat - Nydyrking 2023.pdf 4 "
}