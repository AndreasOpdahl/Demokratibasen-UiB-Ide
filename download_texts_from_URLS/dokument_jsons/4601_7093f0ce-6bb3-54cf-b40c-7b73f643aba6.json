{
  "dokument_id": "7093f0ce-6bb3-54cf-b40c-7b73f643aba6",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 11 fra Mikkel Gr\u00fcner (SV) om foreldreunders\u00f8kelsen. Utvalg for barnehage, skole og idrett",
  "url": "https://bergen.kommune.no/politikere-utvalg/api/fil/bk360/9915074/Svar-pa-skriftlig-sporsmal-nr-11-fra-Mikkel-Gr-ner-SV-om-foreldreundersokelsen-Utvalg-for-barnehage-skole-og-idrett",
  "tekst": " cc_Virksomhet Til Intern korrespondanse Bystyrets kontor V\u00e5r referanse: 2024/31285-3 Saksbehandler: Sara Br\u00fcgger Helgesen Fra Dato: 26. februar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 11 fra Mikkel Gr\u00fcner (SV) om foreldreunders\u00f8kelsen. Utvalg for barnehage, skole og idrett Foreldreunders\u00f8kelsen er et viktig verkt\u00f8y for skolene. En del foreldre har ikke norsk som f\u00f8rstespr\u00e5k, og det er derfor bra at informasjon om unders\u00f8kelsen er tilgjengelig p\u00e5 nett med oversettelse til fire spr\u00e5k. Etter det SV er kjent med er derimot selve unders\u00f8kelsen bare tilgjengelig p\u00e5 norsk. V\u00e5r bekymring er derfor at man likevel risikerer at en viktig gruppe foreldre ikke svarer p\u00e5 unders\u00f8kelsen. Sp\u00f8rsm\u00e5l til byr\u00e5den: Vil byr\u00e5den ta initiativ til \u00e5 gj\u00f8re foreldreunders\u00f8kelsen tilgjengelig for flere av de store spr\u00e5kgruppene som finnes blant foreldrene i Bergensskolen? Svar fra byr\u00e5den: Som sp\u00f8rrer p\u00e5peker, er foreldreunders\u00f8kelsen et viktig verkt\u00f8y for skolene i \u00e5 kartlegge foreldres meninger om elevenes l\u00e6ring og trivsel i skolehverdagen. Som byr\u00e5d er jeg opptatt av at alle elever og foreldre skal f\u00e5 medvirke i oppl\u00e6ringstilbudet. Siden 2021 har Bergen kommune brukt Utdanningsdirektoratet sin foreldreunders\u00f8kelse. If\u00f8lge Utdanningsdirektoratets nettsider er foreldreunders\u00f8kelsen for henholdsvis skole og barnehage tilgjengelig p\u00e5 f\u00f8lgende spr\u00e5k: Foreldreunders\u00f8kelsen for skole: \u2022 Norsk (bokm\u00e5l og nynorsk) \u2022 Nordsamisk \u2022 Engelsk \u2022 Arabisk \u2022 Somali \u2022 Polsk Foreldreunders\u00f8kelsen for barnehage: \u2022 Norsk (bokm\u00e5l og nynorsk) \u2022 Engelsk \u2022 Samisk \u2022 Arabisk \u2022 Somali \u2022 Urdu \u2022 Polsk \u2022 Litauisk Det er Utdanningsdirektoratet som har laget foreldreunders\u00f8kelsen, og som s\u00f8rger for at den er tilgjengelig p\u00e5 ulike spr\u00e5k. Utdanningsdirektoratet har formidlet at foreldreunders\u00f8kelsen for barnehage ogs\u00e5 vil bli tilgjengelig p\u00e5 Ukrainsk i 2024. Som byr\u00e5d vil jeg oppfordre Utdanningsdirektoratet til \u00e5 utvide slik at foreldreunders\u00f8kelsen kan tilbys p\u00e5 enda flere spr\u00e5k, slik at flest mulig foreldre f\u00e5r muligheten til \u00e5 si sin mening om elevenes l\u00e6ring og trivsel i skolen. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}