{
  "dokument_id": "c28893e6-9a82-5bc5-bf4a-8a460da56035",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til endringer i tannhelsetjenesteloven",
  "url": "https://bergen.kommune.no/politikere-utvalg/api/fil/bk360/11725524/Framstilling-Horingsuttalelse-Forslag-til-endringer-i-tannhelsetjenesteloven",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/187032-2 H\u00f8ringsuttalelse - Forslag til endringer i tannhelsetjenesteloven Hva saken gjelder: Helse- og omsorgsdepartementet har sendt p\u00e5 h\u00f8ring forslag til endring i lov om tannhelsetjenesten (tannhelsetjenesteloven) og tilh\u00f8rende forskrift. Departementet foresl\u00e5r \u00e5 lovfeste rett til n\u00f8dvendig tannhelsehjelp i den offentlige tannhelsetjenesten for personer i alderen fra 25 til og med 28 \u00e5r. Tannhelsetjenesten foresl\u00e5s gitt med redusert betaling, i form av 25 prosent egenandel beregnet ut fra departementets takster. Egenandelen foresl\u00e5s regulert i forskrift om vederlag for tannhelsetjenester i den offentlige tannhelsetjenesten. Forslaget er i samsvar med retten til tannhelsehjelp som allerede gjelder for unge voksne fra 19 til 24 \u00e5r. Departementets forslag er oppf\u00f8lging av formuleringer i regjeringens plattform (Hurdalsplattformen), av vedtak i Stortinget og av budsjettforlik for 2025 mellom Sosialistisk Venstreparti og regjeringspartiene. Forslaget om \u00e5 innf\u00f8re rett til n\u00f8dvendig tannhelsehjelp i den offentlige tannhelsetjenesten for personer i alderen fra 25 til og med 28 \u00e5r omtales som en del av arbeidet med en gradvis utvidelse av den offentlige tannhelsetjenesten. H\u00f8ringsfrist: 31. januar 2025 Byr\u00e5dets vurdering og forslag til h\u00f8ringsuttalelse: Bergen kommune ser at forslaget er en utvidelse av den offentlige tannhelsetjenesten, men for en gruppe med relativt beskjedent behov for tannhelsehjelp. Unge voksne er en aldersgruppe hvor de fleste har god tannhelse. I tannhelsetjenesteloven er de \u00f8vrige prioriterte gruppene for offentlig tannhelsehjelp personer med \u00f8kte behov og/eller svak \u00f8konomi. Det gjelder barn og ungdom, psykisk utviklingshemmede, eldre, langtidssyke og uf\u00f8re i institusjon og med hjemmesykepleie, personer som mottar tilbud p\u00e5 grunn av rusmiddelavhengighet og innsatte i fengsler. Som eksempel p\u00e5 en gruppe som burde f\u00e5tt h\u00f8yere prioritet, vil Bergen kommune nevne eldre med omfattende helseproblemer, men som etter m\u00e5lrettet rehabilitering klarer seg utenfor institusjon og uten hjemmesykepleie. De vil miste retten til n\u00f8dvendig tannhelsehjelp i den offentlige tannhelsetjenesten som konsekvens av god og m\u00e5lrettet rehabilitering, noe som fremst\u00e5r som urimelig. Bergen kommune mener at det er viktigere \u00e5 prioritere de gruppene som har st\u00f8rst behov for tannhelsehjelp som f\u00f8lge av for eksempel spesielle diagnoser, sv\u00e6rt d\u00e5rlig tannhelse og/eller svak \u00f8konomi, fremfor en gradvis utvidelse av gratis tannhelsehjelp til alle. 1 Dersom utvidede rettigheter gir st\u00f8rre kapasitetsutfordringer i den offentlige tannhelsetjenesten, mener Bergen kommune at en l\u00f8sning vil v\u00e6re \u00e5 benytte ledig kapasitet i private klinikker. En utvidelse m\u00e5 ikke g\u00e5 p\u00e5 bekostning av de mest s\u00e5rbare gruppene som i dag har krav p\u00e5 tjenester. Vedtakskompetanse: Byr\u00e5dets fullmakter vedtatt av Bergen bystyre 27.november 2024 i sak 462/24 pkt. 2.10.2: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Forretningsutvalget har i m\u00f8te 16. desember 2024 i sak 420/24 fattet f\u00f8lgende vedtak: Utvalg for helse og sosial avgir h\u00f8ringssvar til \u00abH\u00f8ring - Forslag til endringer i tannhelsetjenesteloven\u00bb p\u00e5 vegne av Bergen kommune. Byr\u00e5det innstiller til utvalg for helse og sosial \u00e5 fatte f\u00f8lgende vedtak: Bergen kommune avgir h\u00f8ringsuttalelse til \u00abForslag til endringer i tannhelsetjenesteloven\u00bb slik den fremkommer av byr\u00e5dets forslag. Dato: 2. januar 2025 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: H\u00f8ring - forslag til endringer i tannhelsetjenesteloven H\u00f8ringsnotat om rett til tannhelsehjelp for 25- til 28-\u00e5ringer 2 "
}