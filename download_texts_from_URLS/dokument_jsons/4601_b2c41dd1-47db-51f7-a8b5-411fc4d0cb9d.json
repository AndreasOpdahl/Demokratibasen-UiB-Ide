{
  "dokument_id": "b2c41dd1-47db-51f7-a8b5-411fc4d0cb9d",
  "doc_type": "case_attachment",
  "kommune": 4601,
  "tittel": "H\u00f8ringsinnspill fra TREINDUSTRIENS LANDSFORENING",
  "url": "https://bergen.kommune.no/politikere-utvalg/api/fil/bk360/10945936/Horingsinnspill-fra-TREINDUSTRIENS-LANDSFORENING",
  "tekst": "Til Bergen kommune DERES REF.: 2024/64309-1 V\u00c5R REF.: Heidi Finstad Oslo, 14. august 2024 Innspill til arbeidet med revidert kommuneplan i Bergen Vi viser til planstrategi og planprogram for revisjon av kommuneplanen, som ligger p\u00e5 h\u00f8ring. Treindustrien er bransjeorganisasjon for norske produsenter av byggematerialer i tre, slik som konstruksjons- virke, panel, kledning, terrassebord, limtre og elementer. Virksomhetene i Treindustrien er hj\u00f8rnesteinsbedrifter i mange lokalsamfunn, og spiller en n\u00f8kkelrolle i den skog- og trebaserte verdikjeden. Her brukes fornybart norsk t\u00f8mmer som r\u00e5stoff i mange sammensatte produksjonslinjer, som i sin tur leverer b\u00e6rekraftige og innovative l\u00f8sninger til byggeprosjekt i hele Norge. Sidestr\u00f8mmer fra treindustrien g\u00e5r til andre sektorer som prosess- og treforedlingsindustrien, men ogs\u00e5 til energiform\u00e5l som bioenergi og fjernvarme. Som samfunnsutvikler, tjenesteyter, myndighetsut\u00f8ver og demokratisk arena setter Bergen et eksempel for andre kommuner i regionen. F\u00f8ringene i den nye kommuneplanen vil ha innflytelse p\u00e5 treindustrien, men ogs\u00e5 p\u00e5 den videre utviklingen i den skog- og trebaserte verdikjeden. V\u00e5r n\u00e6ring trenger stabilitet, og forutsigbar r\u00e5varetilgang er avgj\u00f8rende. N\u00e6ringen pekes p\u00e5 som et satsningsomr\u00e5de i Gr\u00f8nt industril\u00f8ft, og bedriftenes gr\u00f8nne omstillingsarbeid forutsetter l\u00f8nnsomhet i et t\u00f8ft marked. God by- og stedsutvikling Kommunen setter rammen for samfunnsutvikling i lokalsamfunnet, og opptrer i flere viktige roller. Planmyndigheten bestemmer hvilke omr\u00e5der som er \u00e5pne for fortetting, transformasjon, videreutvikling og utbygging. Som byggeier og bestiller har kommunen muligheten til \u00e5 v\u00e6re ambisi\u00f8s og framtidsrettet \u2013 til \u00e5 v\u00e6re en p\u00e5driver for inkluderende og nytenkende byggeprosjekter som ivaretar klima og natur. Kommunen b\u00f8r bruke rollene som planmyndighet, byggeier og bestiller til \u00e5 satse p\u00e5 videreutvikling av \"gr\u00e5 arealer\", og \u00e5 unng\u00e5 utbygging p\u00e5 naturomr\u00e5der. Videreutvikling, rehabilitering og gjenbruk av eksisterende bygningsmasse for \u00e5 dekke nye behov er ofte mer hensiktsmessig enn \u00e5 bygge nytt. Kommuneplanen b\u00f8r \u00e5pne for justering av h\u00f8ydebegrensninger i eksisterende reguleringsplaner. Dette gj\u00f8r det mulig med p\u00e5bygg i h\u00f8yden. Det kan gi flere boliger raskt, og er b\u00e5de areal- og ressurseffektivt. Tiltaket kan ogs\u00e5 gi et \u00f8konomisk bidrag til andre tiltak som gir \u00f8kt energieffektivitet (ny fasade) og sikrer universell utforming (heis). Dette lar flere leve gode liv i egne hjem, lavt nede p\u00e5 omsorgstrappa. Byggeprosjekter i offentlig regi b\u00f8r stille krav til PEFC- eller FSC-sertifisert trevirke. Dette sikrer at byggematerialene hentes fra b\u00e6rekraftig forvaltet skog. Kommunen b\u00f8r sette klare m\u00e5l for tilstrekkelig boligbygging p\u00e5 en m\u00e5te som samtidig ivaretar klima og natur. N\u00e6ringslivets Hus Telefon 976 02 543 Bankgiro 6003.06.74955 PEFC/03-44-03 Middelthunsgt. 27, 0368 Oslo heidi.finstad@treindustrien.no Organisasjonsnr. 980 308 952 Fremmer b\u00e6rekraftig skogbruk Pb 5487 Majorstuen, 0305 Oslo www.treindustrien.no For mer info: www.pefc.org B\u00e6rekraftig skogforvaltning Treindustrien legger FNs b\u00e6rekraftsm\u00e5l til grunn for sin virksomhet, og stiller seg positiv til intensjonene i Naturavtalen. B\u00e6rekraftsm\u00e5l 15.2 \u2013 om livet p\u00e5 land \u2013 forteller at avskoging m\u00e5 stanses, og at all skog m\u00e5 forvaltes p\u00e5 en b\u00e6rekraftig m\u00e5te. Bedriftene i Treindustrien kj\u00f8per trevirke som er milj\u00f8sertifisert gjennom de internasjonalt anerkjente skogsertifiseringsordningene PEFC og FSC. Det betyr at skogen forvaltes i henhold til enten PEFC Norsk Skogstandard eller FSC Standard for skogbruk i Norge, og at hensyn til b\u00e5de naturmangfold og friluftsliv ivaretas basert p\u00e5 beste tilgjengelige kunnskapsgrunnlag. Fagmilj\u00f8, naturvernorganisasjoner, arbeids- takerorganisasjoner, skogn\u00e6ringen, treindustrien og andre akt\u00f8rer er involvert n\u00e5r standardene utarbeides. Kommunen b\u00f8r involvere skogbruksfaglig kompetanse i planprosessen, b\u00e5de internt i organisasjonen og fra n\u00e6ringen. Ogs\u00e5 PEFC har nyttig kunnskap om skogforvaltning i Norge. I kommuneplanen skal intensjonene i FNs b\u00e6rekraftsm\u00e5l og Naturavtalen omsettes i gode m\u00e5l og tiltak for lokalsamfunnet. B\u00e6rekraftsm\u00e5l 11.3 \u2013 om byer og lokalsamfunn \u2013 tar til orde for deltagende, integrert og b\u00e6rekraftig samfunnsplanlegging. Dette er spesielt viktig i arealsp\u00f8rsm\u00e5l der et bredt og solid kunnskapsgrunnlag m\u00e5 p\u00e5 plass for \u00e5 finne de beste l\u00f8sningene. Avskoging for utbyggingsform\u00e5l m\u00e5 unng\u00e5s, spesielt n\u00e5r det gjelder h\u00f8yproduktiv skog. Fortetting og transformasjon m\u00e5 vurderes f\u00f8rst, og \"gr\u00e5 arealer\" b\u00f8r tas i bruk. Skogforvaltning, arealbruk og stedsutvikling henger sammen, og l\u00f8sninger som p\u00e5bygg og ombygg er positivt ogs\u00e5 for at naturomr\u00e5der skal skjermes. Nasjonale forventninger til regional og kommunal planlegging p\u00e5peker at \"nedbygging er den arealbruksendringen som gir st\u00f8rst utslipp av klimagasser\". Avskoging f\u00f8rer ogs\u00e5 press p\u00e5 gjenv\u00e6rende skogareal. Jordvernet m\u00e5 styrkes for \u00e5 unng\u00e5 at skog blir erstatningsareal for tapt matjord. Treindustrien ber om at momentene ovenfor tas med videre i arbeidet med revidert kommuneplan. Med vennlig hilsen TREINDUSTRIEN Heidi Finstad Adm. direkt\u00f8r N\u00e6ringslivets Hus Telefon 976 02 543 Bankgiro 6003.06.74955 PEFC/03-44-03 Middelthunsgt. 27, 0368 Oslo heidi.finstad@treindustrien.no Organisasjonsnr. 980 308 952 Fremmer b\u00e6rekraftig skogbruk Pb 5487 Majorstuen, 0305 Oslo www.treindustrien.no For mer info: www.pefc.org "
}