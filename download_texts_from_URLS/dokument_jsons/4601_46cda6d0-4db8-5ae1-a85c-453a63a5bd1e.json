{
  "dokument_id": "46cda6d0-4db8-5ae1-a85c-453a63a5bd1e",
  "doc_type": "case_presentation",
  "kommune": 4601,
  "tittel": "Forslag til forskrift om parkeringstillatelser for bildeling i Bergen kommune - Utleggelse til h\u00f8ring",
  "url": "https://bergen.kommune.no/politikere-utvalg/api/fil/bk360/10123666/Framstilling-Forslag-til-forskrift-om-parkeringstillatelser-for-bildeling-i-Bergen-kommune-Utleggelse-til-horing",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/152855-3 Forslag til forskrift om parkeringstillatelser for bildeling i Bergen kommune - utleggelse til h\u00f8ring Hva saken gjelder: Bymilj\u00f8etaten har utarbeidet forslag til lokal forskrift om parkeringstillatelser for bildeling i Bergen kommune og klargjort for h\u00f8ring. Forskrift om parkeringstillatelser for bildeling angir kriterier og vilk\u00e5r for tildeling av tillatelser. Forskriftsforslaget samler og justerer dagens regelverk og retningslinjer om reserverte parkeringsplasser, boligsonetillatelser og allsonekort for bildeling. Forslaget videref\u00f8rer i hovedsak dagens praksis, men inneholder ogs\u00e5 nye elementer som krav om datadeling og milj\u00f8krav. Forskriften har til hensikt \u00e5 gj\u00f8re den kommunale saksbehandlingen mer effektiv og \u00f8ke forutsigbarheten for private markedsakt\u00f8rer. Forslaget bygger p\u00e5 de siste seks \u00e5rs erfaring med tilrettelegging for bildeling i Bergen, dialog med bildelingsoperat\u00f8rer, samt norske og internasjonale unders\u00f8kelser. Om bildeling: Bildeling defineres i forskriften som en \u00abtjeneste som retter seg mot allmennheten og tilbyr en felles bilpark med dedikerte delebiler, med det form\u00e5l \u00e5 tilrettelegge for sambruk av kj\u00f8ret\u00f8y\u00bb. Bildeling er et alternativ, eller supplement, for \u00e5 eie egen bil. Bildeling skiller seg fra tradisjonell bilutleie blant annet ved at bilene er spredt utplassert i nabolagene der folk bor. Attraktive kjennetegn er at det ikke er behov for n\u00f8kkeloverlevering, at bilen kan bestilles og \u00e5pnes gjennom en app, at man kan hente bilen alle timer av d\u00f8gnet og at en kan bruke bilen for korte turer p\u00e5 1 time eller mindre. Bruken av delebilen faktureres ut fra faktisk forbruk (tid eller kilometer), og prisen inkluderer utgifter for energi. En gjennomsnittlig bil st\u00e5r stille mesteparten av d\u00f8gnet, og brukes i stor grad til korte turer. Det ligger derfor samfunns\u00f8konomiske gevinster ved \u00e5 optimalisere utnyttelsen av hver bil, spesielt i tette bystr\u00f8k. For flere kan ogs\u00e5 bildeling v\u00e6re privat\u00f8konomisk gunstig sammenlignet med kostnadene ved \u00e5 eie egen bil. Bildeling har b\u00e5de en dokumentert transportgevinst ved at brukerne kj\u00f8rer mindre bil, og en arealgevinst ved at bilholdet reduseres (f\u00e6rre biler i gatene). Transport\u00f8konomisk institutt (T\u00d8I) utf\u00f8rte i 2022 en analyse av effekten av bildelingstilbudet i Bergen kommune p\u00e5 oppdrag fra Bymilj\u00f8etaten. Unders\u00f8kelsen viser bl.a. at: I. Hver delebil i Bergen har erstattet 10-15 privatbiler. a. 50 % av bildelerne oppgir at de har unnlatt \u00e5 kj\u00f8pe bil p\u00e5 grunn av bildeling. b. 25 % av bildelerne har kvittet seg med egen bil p\u00e5 grunn av bildeling. c. 20 % bruker bildeling i tillegg til egen bil. II. 5 % av befolkningen i Bergen er bildelere i dag, ytterligere 8 % vurderer \u00e5 bli det. 1 a. I Bergenhus og \u00c5rstad bruker over 15 % av befolkningen bildeling. III. 75 % av bildelerne har ikke tilgang til egen bil. IV. Bildelere i Bergen g\u00e5r og sykler mer enn den generelle befolkningen, og de bruker 30 % mindre bil enn befolkningen ellers. Om bildeling i Bergen: Bildeling har eksistert som et tilbud i Bergen siden 1996 da Bildeleringen (n\u00e5 Dele) etablerte seg. De siste \u00e5rene har det v\u00e6rt en betydelig utvikling i markedet, med flere nye akt\u00f8rer og konsepter. H\u00f8sten 2023 er det Dele, Hyre og GetAround (tidligere Nabobil) som benytter seg av den kommunale tilretteleggingen for bildeling i Bergen. I dag er det over 550 delebiler i Bergen. Bymilj\u00f8etaten har siden 2017 etablert over 200 reserverte parkeringsplasser for bildeling p\u00e5 kommunal vei. I tillegg har ca. 100 delebiler f\u00e5tt tillatelse til \u00e5 parkere i byens boligsoner. Som en pr\u00f8veordning er det utstedt 234 allsonekort som gir rett til \u00e5 parkere i flere boligsoner. Kommunen har i dag 73 reserverte plasser for bildeling med ladeinfrastruktur, og flere plasser med lading er under planlegging. Om forslag til forskrift om parkeringstillatelser til bildeling i Bergen kommune: Forslag til ny forskrift er hjemlet i vegtrafikkloven \u00a7 8, jf. parkeringsforskriften kapittel 6. Forskriftsforslaget \u00a7 1 angir forskriftens form\u00e5l, og \u00a7 2 inneholder definisjoner av sentrale begreper som bildeling, bildelingsoperat\u00f8r og delebil. Forskriften omfatter tre typer parkeringstillatelser for bildeling: reserverte plasser, boligsonetillatelser og flersonetillatelser. Forskriftens \u00a7 3 gir en oversikt over de ulike typene parkeringstillatelser. Prosessen for kunngj\u00f8ring og tildeling av tillatelser til reserverte plasser er n\u00e6rmere regulert i \u00a7\u00a7 4 til 6, mens tildeling av boligsonetillatelser og flersonetillatelser er regulert i \u00a7\u00a7 7 og 8. Forslaget videref\u00f8rer dagens praksis om at alle de tre typene parkeringstillatelser kan tildeles for stasjonsbaserte delebiler, og \u00e5pner i tillegg for at det kan tildeles flersonetillatelser for delebiler som ikke er avhengig av en fast parkeringsplass (frittflytende delebiler). Bestemmelsene i \u00a7\u00a7 9 til 17 gjelder for alle tillatelsene etter forskriften, og omfatter blant annet milj\u00f8krav, datadeling, fastsetting av avgift, oppsigelse og tilbakekall av tillatelser. Fra 1.januar 2028 foresl\u00e5s det for eksempel som vilk\u00e5r at alle delebiler som gj\u00f8r bruk av parkeringsplasser etter forskriften skal v\u00e6re utslippsfrie. Det foresl\u00e5s ogs\u00e5 at bildelingsoperat\u00f8rene f\u00e5r krav om \u00e5 dele sanntidsdata og historiske data med kommunen. Det legges opp til at Bystyret fastsetter avgiftene for parkeringstillatelser (kan delegeres) og at Bymilj\u00f8etaten administrerer og tildeler parkeringstillatelser. Forskriften vil tre i kraft umiddelbart etter bystyrevedtak. Fagetatens vurdering og anbefaling: Bymilj\u00f8etaten anbefaler at Bergen kommune regulerer tildelingen av parkeringstillatelser for bildeling i lokal forskrift. Det vil gi en bedre oversikt over de ulike typene parkeringstillatelser for bildeling. Det vises til at b\u00e5de Oslo og Trondheim har utarbeidet lokale forskrifter, mens Bergen kommune tildeler parkeringstillatelser etter de etablerte retningslinjene fra 2017 (som var ment som en pr\u00f8veordning). Bymilj\u00f8etaten mener det er positivt \u00e5 ha en konkurransesituasjon med flere ulike bildelingsoperat\u00f8rer, ettersom det sikrer et godt og variert tilbud til innbyggerne. Etaten forventer at bildelingstilbudet vil fortsette \u00e5 utvikle seg med nye konsepter som \u00f8ker attraktiviteten for enda flere brukere. 2 Bymilj\u00f8etaten mener h\u00f8y bruk b\u00f8r vektes h\u00f8yt ved tildeling av reserverte parkeringstillatelser til bildeling. Reserverte parkeringsplasser er ment \u00e5 v\u00e6re et begrenset gode som supplement til det tilbudet som bildelingsakt\u00f8rene kan tilby, slik som for eksempel boligsonetillatelser, allsonekort og plasser i beboeranlegg. Utenfor boligsonene kan operat\u00f8rene utplassere delebiler uten s\u00e6rskilte parkeringstillatelser. Flere av operat\u00f8rene benytter seg ogs\u00e5 av private parkeringsavtaler, for eksempel i Bergen Parkering sine anlegg. Bymilj\u00f8etaten vurderer at dagens marked ikke er tilstrekkelig modent for \u00e5 kreve at alle delebiler i Bergen skal v\u00e6re utslippsfrie for \u00e5 f\u00e5 parkeringstillatelse. Forslaget om krav til utslippsfrie biler innen utgangen av 2027 vil forplikte kommunen til \u00e5 jobbe tett med bildelingsoperat\u00f8rene fremover. Bymilj\u00f8etaten anbefaler \u00e5 endre navnet p\u00e5 allsonekort til flersonetillatelse, da det ikke er et fysisk kort, og det ikke gir rett til \u00e5 parkere i alle soner1. Etaten har ingen negative erfaringer med allsonekortet, og ser ingen \u00e5penbare negative konsekvenser av \u00e5 videref\u00f8re dagens tilbud. Bymilj\u00f8etaten mener kravet om datadeling vil gi gevinster b\u00e5de for operat\u00f8rene og kommunen. Begge har en felles interesse i \u00e5 effektivisere rapportering og saksbehandling, og et best mulig kunnskapsgrunnlag for \u00e5 sikre at kommunens tilrettelegging fremmer \u00f8kt bruk av bildeling. Datadeling vil ikke omfatte personopplysninger. Bymilj\u00f8etaten er tydelig p\u00e5 at bildeling er god byutvikling, og at de positive effektene ved bildeling er st\u00f8rst i tette byomr\u00e5der. Etaten vurderer at bildeling et viktig virkemiddel for \u00e5 oppn\u00e5 visjonene i Gr\u00f8nn strategi og kommuneplanens samfunnsdel om at Bergen skal v\u00e6re en gr\u00f8nn, aktiv og attraktiv storby. Bymilj\u00f8etaten har gode erfaringer med tilrettelegging for bildeling i Bergen s\u00e5 langt. Det vises for \u00f8vrig til vedlagte fagnotat i sin helhet, hvor Bymilj\u00f8etatens vurderinger er mer inng\u00e5ende beskrevet. Bymilj\u00f8etatens forslag til vedtak: Bymilj\u00f8etaten anbefaler at forslag til forskrift om parkeringstillatelser for bildeling i Bergen kommune sendes p\u00e5 h\u00f8ring i samsvar med forvaltningsloven \u00a7 37. Byr\u00e5dens vurdering og anbefaling/konklusjon: Bil er et n\u00f8dvendig transportmiddel for \u00e5 f\u00e5 hverdagslogistikken til \u00e5 g\u00e5 opp for store deler av byens befolkning. For mange innbyggere vil bildeling v\u00e6re et godt alternativ til det \u00e5 eie egen bil for \u00e5 f\u00e5 dekke transportbehovet sitt. Bildeling har en viktig transport- og arealeffekt, og bidrar til kutt av indirekte klimagassutslipp ved at f\u00e6rre kj\u00f8per bil. Bildeling er derfor et virkningsfullt tiltak for \u00e5 oppn\u00e5 kommunale m\u00e5lsetninger om kutt i direkte utslipp og \u00e5 sirkulere ressursene, jf. Gr\u00f8nn strategi. \u00c5 dele p\u00e5 bil er sirkul\u00e6r\u00f8konomi i praksis. Byr\u00e5den st\u00f8tter overgangen til milj\u00f8vennlig teknologi, og forventer at h\u00f8ringen vil gi gode tilbakemeldinger p\u00e5 hvordan incentivene for raskere utskifting av delebilparken vil bli mottatt av n\u00e6ringslivet. Reserverte plasser for bildeling bidrar til \u00e5 synliggj\u00f8re bildelingstilbudet, og gj\u00f8r det mulig \u00e5 tilby bildeling i omr\u00e5der med h\u00f8yt parkeringspress. For at bildeling skal fungere optimalt, m\u00e5 brukerne vite at det er tilgjengelige biler. Byr\u00e5den erfarer at det arbeides godt med bildeling i kommunen i dag, og at en forskriftsfestet tildeling av parkeringsplasser for bildeling vil v\u00e6re et naturlig neste steg for optimalisering av tilbudet. Som forskriftsarbeidet har avdekket, vil \u00f8kt bruk av bildeling i kommunen kunne ha positiv innvirkning p\u00e5 byutviklingen i Bergen. 1 Boligsone 1 er ikke omfattet av allsonekortet p\u00e5 grunn av stort parkeringspress. 3 B\u00e5de stimulans til bruk av mer milj\u00f8vennlige transportformer og reduksjon i samlet bilbruk og bilhold i kommunen, er faktorer som bringer oss n\u00e6rmere nullvekstm\u00e5let i personbiltrafikken, som vi i byvekstavtalen har forpliktet oss til \u00e5 n\u00e5. Byr\u00e5den anbefaler at forslag til forskrift om parkeringsplasser for bildeling i Bergen kommune legges ut p\u00e5 h\u00f8ring. \u00d8konomiske konsekvenser: Utleggelse til h\u00f8ring vil ikke ha \u00f8konomiske konsekvenser for Bergen kommune. Gjennomf\u00f8ring av selve forskriften kan ha elementer av \u00f8konomiske konsekvenser som vil bli redegjort for n\u00e5r endelig sak kommer til politisk vedtak. Vedtakskompetanse: Det f\u00f8lger av Byr\u00e5dets fullmakter \u00a7 2.5, vedtatt av bystyret 16.12.2020 i sak 378/20, at \u00abByr\u00e5det har ansvar for \u00e5 forberede og fremlegge saker til bystyrets organer. Byr\u00e5det selv innstiller i alle saker hvor bystyret har avgj\u00f8relsesmyndighet, og som ligger innenfor byr\u00e5dets ansvarsomr\u00e5der.\u00bb Utleggelse p\u00e5 h\u00f8ring er et ledd i sakens forberedelse frem mot bystyret, og byr\u00e5det har derfor fullmakt til \u00e5 vedta utleggelse. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: Forslag til forskrift om parkeringstillatelser for bildeling i Bergen kommune legges ut p\u00e5 h\u00f8ring i medhold av forvaltningsloven \u00a7 37. Dato: 16. april 2024 Christine Kahrs Byr\u00e5d for byutvikling Dokumentet er godkjent elektronisk. Vedlegg: 1. Fagnotat, datert 14.12.2023 2. Forslag til forskrift om parkeringstillatelser for bildeling i Bergen kommune 3. Oversikt over avgifter for parkeringstillatelser til bildeling i Bergen 4. Retningslinjer fra 2017 om godkjenning av bildelingsakt\u00f8rer for tildeling av parkeringsplasser p\u00e5 offentlig vei. 4 "
}