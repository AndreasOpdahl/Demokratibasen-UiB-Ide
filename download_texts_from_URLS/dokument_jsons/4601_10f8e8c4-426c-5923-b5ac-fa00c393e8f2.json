{
  "dokument_id": "10f8e8c4-426c-5923-b5ac-fa00c393e8f2",
  "doc_type": "case_attachment",
  "kommune": 4601,
  "tittel": "Fagnotat av 3. november 2023 vedr\u00f8rende fritak for eiendomsskatt \u00a7 7",
  "url": "https://bergen.kommune.no/politikere-utvalg/api/fil/bk360/9259392/Fagnotat-av-3-november-2023-vedrorende-fritak-for-eiendomsskatt-7",
  "tekst": " Ansattservice Til Fagnotat BFNE - Seksjon for administrasjon V\u00e5r referanse: 2023/257555-1 (Arbeidssted) Saksbehandler: Tonje Knutsen Dato: 3. november 2023 Fra Ansattservice Fagnotat av 3. november 2023 om fritak for eiendomsskatt \u00a7 7 Hva saken gjelder: Vurdering av fritak etter eiendomsskatteloven \u00a7 7 for 2024. Eiendomsskattekontoret legger med dette frem forslag til vedtak om fritak for eiendomsskatt p\u00e5 enkelt eiendommer i samsvar med eiendomsskatteloven \u00a7 7 og Bergen kommunes eiendomsskattevedtekter pkt. 2. Bystyret st\u00e5r i utgangspunktet fritt til \u00e5 avgj\u00f8re om det skal innvilges fritak etter eiendomsskatteloven \u00a7 7, jf. \u201ckan\u201d. Fritaksvedtaket gjelder i utgangspunktet for ett \u00e5r av gangen, jf. eiendomsskatteloven \u00a7 10 som omhandler fastsetting av skattesats og regler for utskrivning av eiendomsskatten. Bystyret kan velge mellom helt eller delvis fritak for eiendomsskatten. Det er ogs\u00e5 valgfritt om eiendommer i alle, i noen eller i en av gruppene skal fritas, men det er viktig \u00e5 ha oppmerksomhet p\u00e5 likhetsprinsippet, slik at usaklig forskjellsbehandling unng\u00e5s. Fritak for eiendomsskatt er enkeltvedtak som behandles i Bystyret etter s\u00f8knad fra den enkelte eiendomsbesitter/hjemmelshaver. Praksis har v\u00e6rt at fritaket varer s\u00e5 lenge vilk\u00e5rene for fritak foreligger og enkelte fritak kan f\u00f8res tilbake til 1970-\u00e5rene. Hjemmelshavere som innvilges fritak for eiendomsskatt plikter \u00e5 melde fra ved endringer av eierforhold eller dersom bruk av eiendommen endres p\u00e5 en m\u00e5te som kan p\u00e5virke vurderingen av gjeldende fritaksvedtak. V\u00e5r erfaring viser at dette sjelden blir fulgt opp fra eiernes side. Eiendomsskattekontoret har gjennomg\u00e5tt samtlige registrerte fritak i forvaltningsl\u00f8sningen og har funnet flere enkeltvedtak som b\u00f8r revideres av hensyn til prinsippet om likebehandling. I tillegg legges det frem to lister der det anbefales at tidligere fritak videref\u00f8res for skatte\u00e5ret 2024. Det legges frem en liste med fritak etter \u00a7 7 a, og en liste med fritak etter \u00a7 7 b. Videre meldes det om saker som vil bli gjenstand for revisjon i 2024. Anbefalte fritak er i tr\u00e5d med tidligere vedtak fattet i bystyret. Det er mottatt 3 nye s\u00f8knader om fritak for eiendomsskatt for 2024, samtlige er lagt til i vedlagte liste for \u00a7 7 a. Dette gjelder Stiftelsen Crux, \u00c5rstad Sokn og Kidsa Myrdal Barnehage AS. Vedtakskompetanse: Kommunestyret vedtar om det skal gis fritak for eiendommer som nevnt i eiendomsskatteloven \u00a7 7. Saksbehandlingsregler kommer frem av Vedtekter for eiendomsskatt pkt. 2 sist revidert av bystyret i november 2022 sak 319/22: Vedtektene pkt.2: Kommunestyret vedtar om det skal gis fritak for eiendommer som nevnt i \u00a7 7 a og b. Det gis ikke fritak for eiendomsskatt etter eiendomsskatteloven \u00a7 7 c, d, og e. S\u00f8knad om fritak for eiendomsskatt m\u00e5 v\u00e6re kommunen i hende senest den 1.november \u00e5ret forut for det skatte\u00e5r s\u00f8knaden gjelder for. Bystyret vedtar \u00e5rlig hvilke eiendommer som f\u00e5r innvilget fritak. Eiendomsskattekontoret legger frem egen liste som vedlegg i tilknytning til det \u00e5rlige skattevedtaket. Fritak etter Eiendomsskatteloven \u00a7 7a: \u2013 Kan bare gis fritak for eiendommer som eies av en stiftelse eller en organisasjon som tar sikte p\u00e5 \u00e5 gagne en kommune, et fylke eller staten. Fritak vil s\u00e6rlig v\u00e6re aktuelt for f\u00f8lgende type eiendommer s\u00e5 langt eiendommene ikke benyttes til kommersiell virksomhet: \u2010 Helsetjenester \u2010 Sosialt arbeid \u2010 Utdanning \u2010 Barnehager \u2010 Idrett \u2010 Kultur \u2010 Samfunns\u2010 og bydels/menighetshus \u2010 Studentboliger \u2010 Eiendommer og bygg eid av tros- og livssynsorganisasjoner og som benyttes i henhold til organisasjonens form\u00e5l \u2010 Arbeid for interessene til personer med psykiske og fysiske helseutfordringer S\u00e6rskilte fritak: Bystyret unntar f\u00f8lgende eiendommer for eiendomsskatt i samsvar med eiendomsskatteloven \u00a7 7 a: \u2022 hytter p\u00e5 byfjellene som eies av lag og organisasjoner, \u2022 fylkeskommunale eiendommer med en offentlig publikumsrettet funksjon (f.eks. fylkesveier, VGS, Tannhelseklinikker m.m.). For andre fylkeskommunale eiendommer som kan benyttes til bolig, kontorvirksomhet eller annen forretningsmessig virksomhet skal det skrives ut eiendomsskatt. Fritak etter Eiendomsskatteloven \u00a7 7b: Bygg eller deler av bygg som har et endelig fredningsvedtak etter kulturminnelovens bestemmelser. \u00d8konomiske konsekvenser: Foresl\u00e5tte fritak for eiendomsskatt utgj\u00f8r samlet 41,5 millioner kroner i reduserte eiendomsskatteinntekter for 2024, dette inkluderer fylkeskommunale eiendommer som f.eks. videreg\u00e5ende skoler og kirkens eiendommer i Bergen kommune. Grunnlaget tar utgangspunkt i eiendomsskattevedtak for 2023. En endring i skattevedtak for 2024 vil p\u00e5virke de \u00f8konomiske konsekvensene i denne saken. Fagetatens vurdering: Eiendomsskattekontoret har foretatt en gjennomgang av innkommende s\u00f8knader om fritak, og fritak vedtatt av bystyret. Fritakene er vurdert opp mot gjeldende regelverk og n\u00e5v\u00e6rende status p\u00e5 den enkelte eiendom. For eiendommer med fritak etter \u00a7 7 a er det flere hensyn som m\u00e5 tas og noen problemstillinger dr\u00f8ftes videre i saken. For enkelte eiendommer som er registrert med fritak har det ikke v\u00e6rt mulig \u00e5 finne tidligere vedtak om fritak. For andre eiendommer ser vi at tilleggseiendommer til en organisasjon eller stiftelse med fritak ikke er tatt med i opprinnelig s\u00f8knad. For denne type eiendommer anbefaler vi at fritak innvilges slik de fremkommer i vedlagte liste for \u00a7 7 a saker. Tros- og livssynssamfunn: Bergen kommune har hatt en langvarig praksis i \u00e5 frita tros- og livssynssamfunn for eiendomsskatt. I anledning organisatoriske endringer i Den norske kirke som tidligere l\u00e5 under staten - automatisk fritatt etter eiendomsskatteloven \u00a7 5a - er n\u00e5 selvstendig rettssubjekt. Dermed er den norske kirke g\u00e5tt fra statlig regulering av kirken ved lov, og en gradvis lovbasert selvstendiggj\u00f8ring, der denne type eiendommer n\u00e5 er selvstendige trossamfunn med en egen organisasjon p\u00e5 linje med \u00f8vrige tros- og livssynssamfunn gj\u00f8r at lovhjemmel for fritak ogs\u00e5 m\u00e5 endres. Dette gjelder eiendommer eid at sokn i Bergen kommune. Per dags dato er det kun to sokn som har s\u00f8kt fritak etter \u00a7 7 a, og for \u00e5 unng\u00e5 un\u00f8dvendig mange s\u00e6rskilte s\u00f8knader om fritak etter \u00a7 7 a til bystyret, foresl\u00e5r eiendomsskattekontoret at denne type eiendommer samlet innvilges fritak for eiendomsskatt ved fremleggelse av liste til bystyret \u2013 se vedtakspunkt 1 c. B\u00e5tlag: Det anbefales oppstart av revisjon for b\u00e5tlagene. Gjennomgang av tidligere fritak for b\u00e5tplasser viser en endring av praksis i l\u00f8pet av 2012. En b\u00e5tforening fikk da innvilget fritak for klubbhuset og 6 b\u00e5tplasser som ble benyttet av idrettslagets b\u00e5ter avsatt til barn- og ungdom. \u00d8vrige b\u00e5tplasser fikk ikke fritak. Senere samme \u00e5r ble det gitt fullt fritak for samtlige b\u00e5tplasser i 2 andre b\u00e5tforeninger. I \u00e5rene etter er det gitt ytterligere 4 fritak for b\u00e5tplasser i ulike b\u00e5tforeninger, og i 2020 avslo Bystyret en tilsvarende fritakss\u00f8knad fra en b\u00e5tforening. H\u00f8yesterett har i en dom fra Fredrikstad fastsl\u00e5tt at det skal svares eiendomsskatt for denne type eiendommer. Videre skal det i s\u00f8knader om fritak etter \u00a7 7a vurderes hvorvidt virksomheten er til gagn for samfunnet. Selv om b\u00e5tforeningenes virksomhet og form\u00e5l vil kunne komme inn under denne definisjonen vil ikke n\u00f8dvendigvis b\u00e5tplassene som er tildelt og i bruk av det enkelte medlem v\u00e6re det. Eiendomsskattekontoret foresl\u00e5r at b\u00e5tplasser tildelt private brukere ilegges eiendomsskatt, \u00f8vrig eiendom som f.eks. klubbhus vil kunne vurderes fritatt ut fra faktisk bruk og p\u00e5 linje med andre organisasjoners klubbhus. Det er derfor et behov for en opprydning der problemstillinger som referert blir tatt opp til vurdering og av hensyn til forvaltningsrettslige prinsipper om likebehandling foresl\u00e5s det en revisjon av samtlige b\u00e5tforeninger i vedtakspunkt 3a. Eiendommer med fritak etter \u00a7 7 b: Fritak etter \u00a7 7 b anbefales videref\u00f8rt for 2024. Det foresl\u00e5s \u00e5 opprette en revisjon av fritaksvedtak for enkelte eiendommer der det enten er innvilget dispensasjon fra fredningsvedtak etter kulturminneloven, eller der hele bygget har fritak mens kun deler er fredet, og der eiendommene ikke er fredet, men har fritak. Innkommende s\u00f8knader etter \u00a7 7 a for 2024: Stiftelsen Crux s\u00f8ker fritak for eiendommen gnr 17 bnr 150 \u2013 Gr\u00f8nnest\u00f8lsveien 72 som benyttes til barnevernstiltak i samarbeid med Bufetat. S\u00f8knaden anbefales p\u00e5 linje med \u00f8vrige eiendommer som stiftelsen tidligere har f\u00e5tt innvilget fritak for. \u00c5rstad Sokn s\u00f8ker om utvidet fritak etter \u00a7 7a for n\u00e6ringsdel av eiendommen gnr 162 bnr 260 - Jonas Lies vei 55. \u00c5rstad Sokn ber om utvidet fritak med bakgrunn i endret utleievirksomhet. S\u00f8knaden anbefales innvilget med henvisning til kommunens praksis om delvis fritak for eiendommer med utleievirksomhet. Kidsa Myrdal Barnehage AS s\u00f8ker fritak for eiendommen gnr 188 bnr 494 \u2013 Myrdalsvegen 159. S\u00f8knaden anbefales avvist da det er Kinland Property I AS som er reell eier av eiendommen. Det vises videre til Statsforvalterens uttale vedr\u00f8rende indirekte eierskap og i tillegg til vedtak vedr\u00f8rende Kidsa-barnehagene i sak 289/14. Fritak som anbefales opphevet: For vedtak etter eiendomsskatteloven \u00a7 7 a foresl\u00e5s det \u00e5 oppheve bystyrets fritaksvedtak for 3 eiendommer med virkning fra 1.1.2024. BIR AS/BIR NETT AS fikk innvilget fritak for Gnr. 164 bnr. 1448 - Dokkeboder 1 i bystyresak 297/17 med en anbefaling om revisjon dersom n\u00e6ringsandelen i bossnettet overstiger 10 %. Begrunnelse for oppheving av vedtaket: Selskapet er et AS eid av et AS eid av flere kommuner. Statsforvalteren hadde lovlighetskontroll av tilsvarende sak - Brann Stadion - og konkluderte med at denne type indirekte eierskap ikke kunne f\u00e5 fritak etter \u00a7 7 a eiendommer eid av en organisasjon eller stiftelse. Videre driver BIR AS/BIR NETT AS en konkurrende virksomhet p\u00e5 n\u00e6ringsavfall med andre renovasjonsselskaper. Det skal heller ikke svares eiendomsskatt for bossnettet \u2013 regelen om eiendomsskatt p\u00e5 \u00abverk og bruk\u00bb industrielle anlegg ble avviklet i 2018 med virkning fra 1.1.2019. En ny skattetakst for eiendommen vil kun omfatte grunn og bygg. Skattetaksten er dermed endret fra 151 320 000 kroner til 13 040 000 kroner. Odd Fellowhuset Bergen AS fikk innvilget fritak for Gnr. 143 bnr. 598 Krabbedalen 66 i bystyresak 101/14. Begrunnelse for oppheving av vedtaket: Forutsetningen for vedtaket var at det ikke skulle drives utleievirksomhet. Eiendommen er registrert som kulturhus med en bolig i 2.etasje p\u00e5 100 m2. Lokalene leies ut til selskapsform\u00e5l og forutsetningen for vedtak er dermed ikke til stede. Videre vises det til Statsforvalterens vedtak i saken om - Brann stadion - der denne type indirekte eierskap ikke kommer inn under reglene etter \u00a7 7 a eiendommer eid av en organisasjon eller stiftelse. Opplysningsvesenets fond fikk innvilget fritak for eiendomsskatt for Gnr. 96 Bnr. 783 i bystyresak 244/15. Begrunnelse for oppheving av vedtaket: Etter at bystyret innvilget fritak for eiendommen, er lovgrunnlaget for Opplysningsvesenets fond opphevet med virkning fra 1.1.2022. og eiendommen leies ut p\u00e5 vanlige vilk\u00e5r som en boligeiendom. Grunnlaget for vedtaket er dermed falt bort og det foresl\u00e5s at vedtaket oppheves. Fagetatens anbefaling: Med bakgrunn i overnevnte saksfremstilling foresl\u00e5r Eiendomsskattekontoret vedtak som f\u00f8lger: 1. Bystyret vedtar fritak for eiendomsskatt etter \u00a7 7 a og \u00a7 7 b i tr\u00e5d med fremlagte lister for 2024. a. Eiendommer med dokumenterte fritak for eiendomsskatt videref\u00f8res. b. Eiendommer med fritak uten dokumentasjon innvilges fritak i tr\u00e5d med anbefaling. c. Eiendommer eid av Sokn i Bergen kommune fritas for eiendomsskatt i samsvar med eiendomsskatteloven \u00a7 7 a og Bergen kommunes eiendomsskattevedtekter pkt. 2. 2. Eiendommer med fritak etter \u00a7 7 a og som ikke oppfyller krav i henhold til vedtak eller vedtekter, oppheves med virkning fra 1.1.2024. a. Innvilget fritak i sak 297/17 for BIR AS/BIR NETT AS sin eiendom Gnr. 164 bnr. 1448, Dokkeboder 1, oppheves. b. b Innvilget fritak i sak 101/14 for Odd Fellowhuset AS sin eiendom Gnr. 143 bnr. 598, Krabbedalen 66, oppheves. c. Innvilget fritak i sak 244/15 for Opplysningsvesenets fond sin eiendom Gnr. 96 bnr. 783, Fanafjellsvegen 10, oppheves. 3. Det opprettes revisjon av: a. B\u00e5tlagenes eiendommer med form\u00e5l \u00e5 foreta justeringer av eksisterende fritak slik at prinsippet om likebehandling ivaretas. Saken legges frem for bystyret i l\u00f8pet av 2024. b. Det foretas en gjennomgang av fredede eiendommer med endringer i forutsetningene for fredning. Saken legges frem for bystyret i l\u00f8pet av 2024. Eiendomsskattekontoret Ansattservice - \u00d8konomitjenester Tonje Knutsen Jan Tenold saksbehandler Direkt\u00f8r Dokumentet er godkjent elektronisk. Vedlegg: 1. Liste med forslag til eiendommer som innvilges fritak etter eiendomsskatteloven \u00a7 7 a 2. Liste med forslag til eiendommer som innvilges fritak etter eiendomsskatteloven \u00a7 7 b 3. Eiendomsskattevedtekter 2022/130538 Bystyre 23.11.2022 sak 319/22 4. S\u00f8knad om fritak for eiendomsskatt 2024: Stiftelsen Crux 5. S\u00f8knad om fritak for eiendomsskatt 2024: \u00c5rstad Sokn 6. S\u00f8knad om fritak for eiendomsskatt 2024: Kidsa Myrdal Barnehage AS "
}