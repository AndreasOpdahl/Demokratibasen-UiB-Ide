{
  "dokument_id": "cb8552c1-435e-5825-9aea-5759ea950892",
  "doc_type": "case_attachment",
  "kommune": 5501,
  "tittel": "Strategi for tilsyn og ulovlighetsoppf\u00f8lging 2024",
  "url": "https://innsyn.tromso.kommune.no/application/getMoteDokument?dokid=2001554389",
  "tekst": "Strategi for tilsyn og ulovlighetsoppf\u00f8lging 2024 1. Innledning Dette dokumentet skal fastsette en strategi for Troms\u00f8 kommunes arbeid med tilsyn og ulovlighetsoppf\u00f8lging etter plan- og bygningsloven. Strategien skal ta stilling til m\u00e5lsettinger og rutiner for kommunens tilsynsvirksomhet. Videre skal strategien fastsette prioriterte tilsynsomr\u00e5der, samt angi prioritering av sakstyper ved kommunens ulovlighetsoppf\u00f8lging. Kommunens plikt til \u00e5 f\u00f8re tilsyn f\u00f8lger av plan- og bygningsloven \u00a7 25-1. Det fremg\u00e5r av bestemmelsen at kommunen skal f\u00f8re tilsyn med at tiltak gjennomf\u00f8res i samsvar med gitte tillatelser og bestemmelser i plan- og bygningsloven med tilh\u00f8rende forskrifter. Videre fremg\u00e5r det at tilsyn skal f\u00f8res i et slikt omfang at kommunen avdekker regelbrudd. I den utstrekning det avdekkes regelbrudd, har kommunen plikt til \u00e5 forf\u00f8lge disse, jf. pbl. \u00a7 32-1. Kommunen har imidlertid skj\u00f8nnsmessig adgang til \u00e5 avst\u00e5 fra \u00e5 forf\u00f8lge overtredelser av mindre betydning, jf. andre ledd. Byggesaksforskriften (SAK10) \u00a7 15-1 legger opp til at kommunen skal utarbeide en strategi for tilsynsvirksomheten, samt en \u00e5rlig rapport for dette. Etter bestemmelsen skal strategien blant annet ta stilling til a. m\u00e5lsettinger og rutiner for det kommunale tilsynet, b. organisering, eventuelt samarbeid med andre kommuner eller andre instanser, kompetansebehov, ressursbruk og finansiering og c. utvelgelse og prioritering av fagomr\u00e5der, sakstyper, temaer mv., herunder lokale forhold og innsatsomr\u00e5der. Ved prioritering og utvelgelse skal kommunen legge vekt p\u00e5 om foretak har sentral godkjenning. I direktoratets veiledning til forskriften anbefales at tilsynsstrategien tas opp til politisk behandling. Dette skal s\u00f8rge for politisk forankring av rammene for tilsynsvirksomheten, samt synliggj\u00f8re kostnader som de kommunale tilsynet medf\u00f8rer. 2. Organisering Plan- og bygningsloven legger opp til at kommunen i stor grad selv kan bestemme organisering, prioritering, satsingsomr\u00e5der og metodikk for tilsyn. I Troms\u00f8 kommune er ansvaret for tilsyn plassert internt i byggesaksenheten. 2.1. Ressurser Per 01.01.2024 har byggesaksenheten avsatt fire \u00e5rsverk til tilsyn og ulovlighetsoppf\u00f8lging, herunder \u00e9n ingeni\u00f8r og tre jurister. Det m\u00e5 bemerkes at to av disse har v\u00e6rt i permisjon store deler av foreg\u00e5ende \u00e5r. Blant disse fire har \u00e9n person faglederansvar for tilsyn og ulovlighetsoppf\u00f8lging. Byggesak har i flere \u00e5r v\u00e6rt underbemannet innenfor tilsyn og ulovlighetsoppf\u00f8lging, og har derfor hatt f\u00e6rre ressurser avsatt til \u00e5 utarbeide rutiner for gjennomf\u00f8ring av tilsyn og oppf\u00f8lging av ulovligheter. Dette har f\u00f8rt til et betydelig etterslep p\u00e5 begge saksomr\u00e5dene, og en stor restanse av saker som ikke er fulgt opp. 1 2.2. Finansiering Tilsynsvirksomheten finansieres gjennom det ordin\u00e6re byggesaksgebyret, som en del av enhetens selvkostfinansiering. Det legges til grunn i Gebyrregulativ for 2023 pkt. 4.10 at 25% av byggesaksgebyr skal brukes til tilsyn og ulovlighetsoppf\u00f8lging, jf. pbl. \u00a7 33-1. Ut over dette tilkommer tvangsmulkt og overtredelsesgebyr som innkreves i forbindelse med ulovlighetsoppf\u00f8lging, jf. plan- og bygningsloven kap. 32. Det m\u00e5 likevel nevnes at enhetens finansiering ikke kan eller b\u00f8r baseres p\u00e5 innkrevd tvangsmulkt eller overtredelsesgebyr, da form\u00e5let med disse er \u00e5 bringe det ulovlige forholdet i lovlige forhold, og vil variere i omfang. 2.3. Saksomfang Som nevnt ovenfor har flere \u00e5r med nedprioritering av tilsyn og ulovlighetsoppf\u00f8lging f\u00f8rt til at det har opparbeidet seg en betydelig restanse av saker som ikke er fulgt opp. Innenfor ulovlighetsoppf\u00f8lging har kommunen en saksmengde p\u00e5 om lag 540 saker som ikke er fulgt opp. Dette omfatter b\u00e5de saker der kommunen har gitt eller varslet p\u00e5legg om retting, men der forholdet av ulike \u00e5rsaker ikke er rettet, og saker der det ikke er foretatt n\u00e6rmere oppf\u00f8lging fra kommunen. Sakene varierer i alvorlighetsgrad, fra bagatellmessige saker til mer alvorlige saker som kan ha stor sikkerhetsmessig eller samfunnsmessig betydning. Innenfor tilsyn har kommunen en saksmengde p\u00e5 om lag 215 saker som ikke er avsluttet. Ogs\u00e5 innenfor dette saksfeltet varierer sakenes alvorlighetsgrad. St\u00f8rsteparten av saksrestansen innenfor b\u00e5de tilsyn og ulovlighetsoppf\u00f8lging gjelder saker som ikke har stor sikkerhetsmessig eller samfunnsmessig betydning, og vil falle innenfor prioritet 3 og 4, se tabell nedenfor. 2.4. Samarbeid Tilsynet i Troms\u00f8 kommune skal bidra til \u00e5 p\u00e5virke utviklingen av tilsyn sentralt gjennom aktiv dialog med sentrale myndigheter. Videre deltar tilsynet i Troms\u00f8 kommune i Storbynettverket, som er et forum for erfaringsutveksling mellom de st\u00f8rste kommunene i Norge. Samarbeidet skal bidra til felles forst\u00e5else av tilsynets rolle og rammer etter plan- og bygningslovgivningen. Tilsynet \u00f8nsker \u00e5 styrke samarbeidet med andre enheter i kommunen for \u00e5 sikre en helhetlig og god oppf\u00f8lging av saker som meldes inn til kommunen. Byggesaksenheten \u00f8nsker \u00e5 utrede muligheten for \u00e5 gjenoppta et samarbeid med Troms\u00f8 brann og redning. Dette kan inkludere faste m\u00f8ter, informasjonsdeling, felles befaringer og generell \u00e5pen dialog mellom enhetene. 3. M\u00e5lsettinger og rutiner Kommunen har som nevnt ovenfor plikt til \u00e5 gjennomf\u00f8re tilsyn i et slikt omfang at regelbrudd avdekkes. Videre har kommunen plikt til \u00e5 forf\u00f8lge overtredelser som blir avdekket, foruten overtredelser av mindre betydning. Form\u00e5let med tilsyn er \u00e5 sikre god kvalitet p\u00e5 det som bygges i kommunen, og at det som bygges er i samsvar med gitte tillatelser og bestemmelser som er gitt i eller i medhold plan- og bygningsloven. Dette omfatter eksempelvis tekniske krav som skal sikre mot naturp\u00e5kjenninger, brannsikkerhetskrav, energieffektivitet, inneklima og helse mv. Hyppigere bruk av tilsyn i byggesaker vil kunne f\u00f8re til et \u00f8kt kvalitetsniv\u00e5 p\u00e5 det som bygges i kommunen, og sikre st\u00f8rre grad av profesjonalitet og seri\u00f8sitet i bransjen. Dette vil komme den enkelte tiltakshaver og innbygger til gode. Troms\u00f8 kommune \u00f8nsker \u00e5 ha et synlig tilsyn for \u00e5 sikre at foretakene og innbyggerne, herunder s\u00e6rlig de profesjonelle akt\u00f8rene, etterlever lovbestemte krav. Kommunen \u00f8nsker en mer proaktiv 2 tilsynspraksis ved at det ogs\u00e5 gjennomf\u00f8res tilsyn i saker uten at det p\u00e5 forh\u00e5nd har kommet inn melding om avvik. Dette inneb\u00e6rer at man gjennomf\u00f8rer stikkpr\u00f8vebaserte tilsyn ved nye byggetiltak. 3.1. Prioritering av saker Oppf\u00f8lging av saker baseres p\u00e5 prioriteringen som fremg\u00e5r nedenfor. Oppdelingen er retningsgivende, og danner et utgangspunkt for vurdering av saker. Prioritet 1 Prioritet 2 Prioritet 3 Prioritet 4 Mulig fare for liv og St\u00f8rre St\u00f8rre eksisterende Mindre tiltak, helse. samfunnsmessige ulovligheter eksempelvis terrasser, konsekvenser boder, levegger, mindre st\u00f8ttemurer Ulovlige boenheter Tiltak p\u00e5 vernede bygg Tiltak innenfor 100- meterbeltet Tiltak under oppf\u00f8ring Departementet har fastsatt nasjonale prioriterte fokusomr\u00e5der for kommunalt tilsyn. I en to\u00e5rsperiode fra 1. januar 2022 er f\u00f8lgende omr\u00e5der fastsatt om prioriterte tilsynsomr\u00e5der, jf. SAK10 \u00a7 15-3. - At det er utarbeidet dokumentasjon for oppfyllelse av krav til sikkerhet mot naturfarer, jf. SAK10 \u00a7 5-4. - At etablering av hybler eller boenheter i eksisterende bygg er oms\u00f8kt og lovlige, jf. SAK10 \u00a7\u00a7 2-1 og 2-2. Kommunen tar de prioriterte tilsynsomr\u00e5dene til etterretning, og har inkorporert dette i retningslinjer for prioritering og m\u00e5lsettinger for tilsyn. 3.2. M\u00e5lsettinger for tilsyn Det fastsettes f\u00f8lgende m\u00e5l for tilsyn. 1. Vurdere tilsyn eller ulovlighetsoppf\u00f8lging ved alle innkomne bekymringsmeldinger innenfor saker med prioritet 1. 2. F\u00f8re tilsyn med tiltak p\u00e5 eiendommer med utfordrende grunnforhold, eksempelvis i omr\u00e5der med p\u00e5vist kvikkleire eller ved tiltak under marin grense, i minimum 5 saker. 3. Foreta tilsyn med kvalifikasjoner i minimum 10 saker. 4. Tilsyn med brannprosjektering i minimum 10 saker. 5. F\u00f8re tilsyn med plassering og/eller h\u00f8yde ved nybygg i minimum 5 saker. 3.3. M\u00e5lsettinger for ulovlighetsoppf\u00f8lging Det fastsettes f\u00f8lgende m\u00e5l for ulovlighetsoppf\u00f8lging. 1. Vurdere oppf\u00f8lging av innkomne saker fortl\u00f8pende 2. F\u00f8lge opp alle innkomne saker med prioritet 1 3. Halvere restanse av gamle saker, dvs. avslutte 270 saker. a. Vurdere om saker av mindre betydning kan avsluttes uten videre oppf\u00f8lging, jf. pbl. \u00a7 32-1 andre ledd. b. Avslutte saker der det ulovlige forholdet er rettet. 3.4. Gjennomf\u00f8ring av tilsyn Det kan f\u00f8res tilsyn n\u00e5r som helst i l\u00f8pet av en byggesak og inntil fem \u00e5r etter at ferdigattest er gitt, jf. pbl. \u00a7 25-2. Det er ikke krav om at det m\u00e5 foreligge s\u00e6rskilt mistanke om ulovlige forhold eller andre 3 s\u00e6rlige grunner for \u00e5 kunne f\u00f8re tilsyn. Tilsyn kan utf\u00f8res som dokumenttilsyn eller stedlig tilsyn p\u00e5 byggeplass, eller en kombinasjon av disse. Det er \u00f8nskelig at flere tilsyn gjennomf\u00f8res som stikkpr\u00f8ver, der tiltak og foretak velges ut tilfeldig. Det er likevel slik at st\u00f8rsteparten av tilsyn gjennomf\u00f8res p\u00e5 bakgrunn av bekymringsmeldinger fra eksempelvis naboer, beboere eller andre ber\u00f8rte. Videre f\u00f8res enkelte tilsyn p\u00e5 bakgrunn av opplysninger, feil eller mangler som fremkommer i bygges\u00f8knader, og som gir grunnlag for videre unders\u00f8kelser av eksempelvis prosjekteringsgrunnlag eller kvalifikasjoner hos ansvarlige foretak. Kommunen jobber for at tilsyn avholdes s\u00e5 tidlig som mulig i byggesaken. Feil og avvik i prosjekteringsgrunnlag vil v\u00e6re vesentlig enklere \u00e5 rette f\u00f8r man har kommet langt i utf\u00f8relsesfasen. Det samme gjelder avvik i utf\u00f8relsen, som vil v\u00e6re enklere \u00e5 avdekke og rette f\u00f8r bygget er n\u00e6rmere ferdigstilt. At tilsyn avholdes s\u00e5 tidlig som mulig i prosessen vil dermed kunne f\u00f8re til av flere avvik fanges opp, og at retting av avvik blir mindre kostnadskrevende for de involverte parter. 4 "
}