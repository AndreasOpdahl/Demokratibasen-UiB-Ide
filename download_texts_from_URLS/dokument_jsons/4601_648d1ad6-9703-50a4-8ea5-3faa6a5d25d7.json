{
  "dokument_id": "648d1ad6-9703-50a4-8ea5-3faa6a5d25d7",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 6 fra Per-Arne Larsen (V) om frafall i skolen. Utvalg for barnehage, skole og idrett ",
  "url": "https://bergen.kommune.no/politikere-utvalg/api/fil/bk360/9821440/Svar-pa-skriftlig-sporsmal-nr-6-fra-Per-Arne-Larsen-V-om-frafall-i-skolen-Utvalg-for-barnehage-skole-og-idrett-",
  "tekst": " Seksjon for strategi, utvikling og utredning (SUU) Til Intern korrespondanse Bystyrets kontor V\u00e5r referanse: 2024/13594-3 Saksbehandler: Sara Br\u00fcgger Helgesen Fra Dato: 7. februar 2024 Byr\u00e5d for barnehage og skole Svar p\u00e5 skriftlig sp\u00f8rsm\u00e5l nr. 6 fra Per-Arne Larsen (V) om frafall i skolen. Utvalg for barnehage, skole og idrett I tillegg til \u00e5 love \u00e5 ikke ta omkamp p\u00e5 Bybanen gikk H\u00f8yre til valg p\u00e5 en 100-dagersplan med mange lovnader. En av tingene H\u00f8yre lovet skulle gj\u00f8res i l\u00f8pet av 100 dager var \u00e5 \u00abKartlegge skolefrav\u00e6r og lage en tiltaksplan for \u00e5 hindre frafall\u00bb. Vi har forel\u00f8pig ikke sett resultatet av denne kartleggingen eller sett tiltaksplanen og har sp\u00f8rsm\u00e5l til status p\u00e5 arbeidet. Underteksten til denne 100-dagers-lovnaden var videre \u00abElever med h\u00f8yt frav\u00e6r i ungdomsskolen m\u00e5 f\u00f8lges opp mye tettere enn i dag for \u00e5 hindre frafall senere i skolel\u00f8pet. I dag vet vi for lite om frav\u00e6ret. H\u00f8yre vil starte opp systematisk kartlegging av frav\u00e6r p\u00e5 skolene, og iverksette m\u00e5lrettede tiltak\u00bb. Mens overskriften for lovnaden indikerer at b\u00e5de kartleggingen og tiltaksplanen skal v\u00e6re klar p\u00e5 100 dager, indikerer underteksten at det modereres noe. De lover \u00e5 iverksette m\u00e5lrettede tiltak, mens lovnaden om kartleggingen nedtones i undertekst til \u00e5 gjelde \u00aboppstart av et systematisk arbeid\u00bb. Sp\u00f8rsm\u00e5l til byr\u00e5den: 1. Hva er status for arbeidet med \u00e5 f\u00f8lge opp lovnaden om \u00e5 innen 100 dager kartlegge skolefrav\u00e6r og lage en tiltaksplan for \u00e5 hindre frafall? 2. Hva er hovedgrepene for tettere oppf\u00f8lging av ungdomsskoleelever, og hvordan skiller planen seg fra avg\u00e5tte byr\u00e5ds tiltak? Svar fra byr\u00e5den: Tidlig innsats mot frafall i skolen er viktig for byr\u00e5det. Alle barn og unge skal inkluderes og f\u00f8le seg trygge i et fellesskap. Det er ingen enkelttiltak som i seg selv kan hindre frafall i skolen, og \u00e5rsakene til bekymringsfullt skolefrav\u00e6r er komplekse. Samtidig vet vi at ved \u00e5 gi barn og unge en god barnehage- og skolehverdag bidrar vi til \u00e5 forebygge frafall og utenforskap senere i livet. Det er opprettet et byomfattende skolefrav\u00e6rsteam, med fire stillinger lagt til Team skolefrav\u00e6r i Bergen kompetansesenter for l\u00e6ringsmilj\u00f8 (BKL), og fire stillinger lagt til Pedagogisk-psykologisk tjenester (PPS) s\u00f8r. Teamet bidrar til \u00e5 styrke det forebyggende arbeidet med skolefrav\u00e6r i skolene, og st\u00f8tter skolene i vanskelige skolefrav\u00e6rssaker. Bergen kommune har utarbeidet egne prosedyrer for bekymringsfullt skolefrav\u00e6r som skolene skal f\u00f8lge, samt en h\u00e5ndbok for bekymringsfullt skolefrav\u00e6r. Disse gir skolene en bedre forst\u00e5else for hva bekymringsfullt frav\u00e6r er, og hvordan det kan jobbes med ved den enkelte skole. I Klosterhagenerkl\u00e6ringen er byr\u00e5det tydelig p\u00e5 at forebygging av skolevegring og frafall er viktige omr\u00e5der som byr\u00e5det vil ha fokus p\u00e5 framover. Oppl\u00e6ringen ved ungdomsskolene m\u00e5 styrkes. Slik det kommer frem av byr\u00e5dets svar p\u00e5 representantforslaget om \u00e5 gjennomf\u00f8re en ungdomsskolereform i Bergen kommune, \u00f8nsker byr\u00e5det \u00e5 ta initiativ til \u00e5 utrede hvordan en ungdomsskolereform kan gjennomf\u00f8res, slik at elever kan oppleve mestring og motivasjon gjennom en mer praktisk og variert oppl\u00e6ring. Byr\u00e5det \u00f8nsker \u00e5 gj\u00f8re skolen bedre tilpasset elevers ulike forutsetninger og behov, ved \u00e5 blant annet jobbe for flere valgfag i ungdomsskolen, mer fysisk aktivitet, og styrket kunnskap om yrkesfag og arbeidsliv i r\u00e5dgivingstjenesten i skolen. En god grunnskole, med innhold og rammer som fungerer for alle, er sentralt i arbeidet med \u00e5 hindre frafall og utenforskap i skolen. \u00c5rsakene til skolevegring og frafall ligger likevel ikke kun i det som skjer i skoletiden. Byr\u00e5det vil derfor, i tr\u00e5d med Klosterhagenerkl\u00e6ringen, s\u00f8rge for klare rutiner for frav\u00e6rsoppf\u00f8lging, og styrke samarbeidet mellom hjem og skole. Bergen kommune har ikke per i dag et sentralt system for \u00e5 registrere frav\u00e6r i skolen. Registrering av frav\u00e6r er lagt til den enkelte skole, og det er rektor som har det overordnede ansvaret for oppf\u00f8lging av skolefrav\u00e6r. Utdanningsdirektoratet har nylig foresl\u00e5tt nye tiltak mot skolefrav\u00e6r, som svar p\u00e5 et oppdrag fra Kunnskapsdepartementet. Direktoratet anbefaler blant annet at det opprettes et nasjonalt frav\u00e6rsregister som skal inneholde frav\u00e6rsdata p\u00e5 individniv\u00e5 for alle trinn. Dette vil kunne bidra til en bedre forst\u00e5else for utfordringene med frav\u00e6r, og gi myndigheter p\u00e5 nasjonalt og lokalt niv\u00e5 et bedre kunnskapsgrunnlag for \u00e5 sette inn gode tiltak. Avslutningsvis vises det til tidligere svar p\u00e5 skriftlig sp\u00f8rsm\u00e5l om langtidsfrav\u00e6r p\u00e5 skolene, hvor det gj\u00f8res n\u00e6rmere rede for hvordan byr\u00e5dsavdelingen jobber for \u00e5 forebygge og h\u00e5ndtere bekymringsfullt frav\u00e6r i skolen. Daniel C. E. H\u00e4gglund - Byr\u00e5d for barnehage og skole Dokumentet er godkjent elektronisk. "
}