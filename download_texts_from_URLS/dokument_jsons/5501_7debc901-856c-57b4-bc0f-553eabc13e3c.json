{
  "dokument_id": "7debc901-856c-57b4-bc0f-553eabc13e3c",
  "doc_type": "case_attachment",
  "kommune": 5501,
  "tittel": "TogKA Sak 7_25 Framlegg fra\u00b0 eldrera\u00b0det",
  "url": "https://innsyn.tromso.kommune.no/application/getMoteDokument?dokid=2001989469",
  "tekst": "Framlegg til fr\u00e5segn fr\u00e5 Troms\u00f8 eldrer\u00e5d i sak 7/25: Tiltak i avdeling helse- og omsorg for \u00e5 tilpasse driften til den \u00f8konomiske rammen. OMSORG ER IKKJE EFFEKTIVT Troms\u00f8 eldrer\u00e5d er sj\u00f8lvsagt innforst\u00e5tt med den vanskelege \u00f8konomiske situasjonen Troms\u00f8 kommune st\u00e5r i. Det er da ogs\u00e5 denne situasjonen som er bakgrunnen for dei framlagde tiltaka for \u00e5 tilpasse drifta i avdeling for helse- og omsorg til den \u00f8konomiske ramma. Generelt dreier desse tiltaka seg om innsparing, effektivisering, avbyr\u00e5kratisering, kort sagt: Same jobben skal bli gjort, men koste mindre. For Troms\u00f8 eldrer\u00e5d er det vanskeleg \u00e5 ta stilling til dei enkelte innsparingstiltaka s\u00e5 lenge dei faktiske konsekvensane for eldreomsorga ikkje er konkretiserte. Saksdokumentet har utgangspunkt i \u00f8konomien til kommunen og kva for tiltak som m\u00e5 settast i verk for \u00e5 rette opp \u00f8konomien. Men saksframlegget seier ingenting om korleis tiltaka vil komme til \u00e5 sl\u00e5 ut i den konkrete kvardagen for gamle hjelpetrengande personar i kommunen. I kor stor grad er tiltaka realistiske? Er dei gjennomf\u00f8rbare? Det er ikkje lagt fram noka form for risikovurdering av tiltaka, og det er sv\u00e6rt usikre effektm\u00e5l. Der derfor all grunn til \u00e5 tru at dette vil f\u00f8re til f\u00e6rre og d\u00e5rlegare tenester retta mot dei gamle som treng offentleg omsorg. Vi sp\u00f8r oss om endringane som tiltaka med n\u00f8dvendigheit vil f\u00f8re til, kjem til \u00e5 innebere lengre ventelister, fleire som d\u00f8yr mens dei ventar p\u00e5 sjukeheimsplass, oftare reinnleggelse p\u00e5 UNN, osv., osv. Betyr tiltaka at kommunen ikkje klarer \u00e5 innfri lovp\u00e5lagte krav i eldreomsorga? Eldrer\u00e5det saknar ei konsekvensutgreiing ut over det som er lagt fram i den s\u00e5kalla \u201chelhetlige planen for helse, velferd og omsorg: Aktive og selvstandige \u2013 sammen\u201d. Heller ikkje denne planen svarer p\u00e5 sp\u00f8rsm\u00e5l som desse: I kor stor grad vil dei foresl\u00e5tte tiltaka kunne g\u00e5 ut over og ramme enkeltindivid som har bruk for (og krav p\u00e5?) kommunale tenester. Det vere seg sjukeheimsplass, dagtilbod, heimeteneste, avlasting? Gitt at dei aktuelle dokumenta som vi er bedne om \u00e5 ta stilling til, heilt manglar konkret konsekvensanalyse, verkar plantittelen \u201cAktive og selvstendige \u2013 sammen\u201d direkte provoserande. Det er slikt som blir kalla newspeak, noko vi etter kvart er vel kjent med i norsk eldreomsorg. Vi har altfor mykje av slike planar og altfor lite av kunnskap om og innsikt i konkrete konsekvensar for dei gamle menneska som blir ber\u00f8rte. Kor aktiv og sj\u00f8lvstendig er ein 85-\u00e5ring med l\u00e5rhalsbrot som ligg p\u00e5 overtid p\u00e5 UNN, eller ein stakkars dement som ikkje kjenner sine n\u00e6raste og knapt nok veit kven han/ho sj\u00f8lv er, anten han/ho lever \u201cselvstendig\u201d p\u00e5 sjukehiem eller heime med hjelp fr\u00e5 p\u00e5r\u00f8rande? "
}