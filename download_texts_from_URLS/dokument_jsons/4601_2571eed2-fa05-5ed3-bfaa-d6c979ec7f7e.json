{
  "dokument_id": "2571eed2-fa05-5ed3-bfaa-d6c979ec7f7e",
  "doc_type": "case_attachment",
  "kommune": 4601,
  "tittel": "Fana gnr 48 bnr 296 Sm\u00f8r\u00e5svegen 110. Klage over avslag p\u00e5 s\u00f8knad om fradeling av 1 bebygd parsell",
  "url": "https://bergen.kommune.no/politikere-utvalg/api/fil/bk360/8863811/Fana-gnr-48-bnr-296-Smorasvegen-110-Klage-over-avslag-pa-soknad-om-fradeling-av-1-bebygd-parsell",
  "tekst": " BYR\u00c5DET Byr\u00e5dssak /23 Saksframstilling V\u00e5r referanse: 2023/18403-4 Fana gnr 48 bnr 296 Sm\u00f8r\u00e5svegen 110. Klage over avslag p\u00e5 s\u00f8knad om fradeling av 1 bebygd parsell Hva saken gjelder: Saken gjelder klage over avslag p\u00e5 s\u00f8knad om fradeling av 1 bebygd parsell fra gbnr. 48/296. Avslaget ble gitt den 16.01.2023 da en kom til at det ikke forel\u00e5 rettslig grunnlag for \u00e5 dispensere fra KPA 2018 \u00a7 31 LNF-form\u00e5l, jf. pbl. \u00a7 19-2. Vedtaket er p\u00e5klaget av Advokatfirma M\u00e6land & Co AS v/ \u00d8yvind H. Lerring p\u00e5 vegne av tiltakshaverne Sigbj\u00f8rn Str\u00f8mme og Eirunn Torvik. S\u00f8ker er Helge Thomas N\u00f8kling. Eiendommen er ikke regulert. KPA 2018, vedtatt i Bystyret 19.06.2019, viser eiendommen som landbruks-, natur- og friluftsform\u00e5l (LNF-form\u00e5l). Den ligger innenfor hensynssone friluftsliv, byfjellsgrense-s\u00f8r. Tiltaket er avhengig av dispensasjon fra KPA 2018 \u00a7 31 LNF- form\u00e5l, og slik dispensasjon er oms\u00f8kt, jf. pbl. \u00a7 19-1. Det gj\u00f8res oppmerksom p\u00e5 at \u00abdispensasjon fra kommuneplanens arealdel [innenfor byfjellsgrensene] avgj\u00f8res av bystyret\u00bb, jf. KPA 2018 \u00a7 35.2. S\u00f8ker opplyser at det er foretatt nabovarsling i samsvar med bestemmelsene i plan- og bygningsloven \u00a7 21-3, og bekrefter at det ikke er mottatt noen merknader. Bymilj\u00f8etaten har pr. E-post datert 12.12.2022 uttalt at de har ingen merknader til oms\u00f8kte fradeling. Bymilj\u00f8etaten p\u00e5peker at eiendommen allerede er bebygd, og at det vil f\u00f8res en streng forvaltningspraksis p\u00e5 eventuell endret arealbruk p\u00e5 den gjenv\u00e6rende tomten. Etat for landbruk har i uttalelse datert 08.12.2022 frar\u00e5det at det gis dispensasjon. Det p\u00e5pekes at det eneste v\u00e5ningshuset p\u00e5 eiendommen ligger p\u00e5 oms\u00f8kte parsell. En fradeling som oms\u00f8kt medf\u00f8rer en endring i arealbruken, og inneb\u00e6rer en \u00f8kt risiko for driftsulemper for fremtidige eiere av landbrukseiendommen som skal skj\u00f8tte de tilgrensende jordbruksarealene. Resterende del av eiendommen blir lite drivverdig som selvstendig eiendom og uten v\u00e5ningshus. Det gj\u00f8res ellers oppmerksom p\u00e5 at ved tillatelse m\u00e5 det s\u00f8kes om fradeling etter jordloven \u00a7 12. S\u00f8knaden er sendt Statsforvalteren i Vestland og Vestland fylkeskommune, og det er ikke mottatt noen tilbakemelding. Klage: Klager mener eiendommens drivverdighet som landbrukseiendommen ikke forringes ved oms\u00f8kte fradeling. Det vises til at dagens utforming ikke gir grunnlag for g\u00e5rdsdrift, og at fradelingen ikke f\u00e5r negativ innvirkning p\u00e5 arealets mulige utnyttelse til det form\u00e5l. Det vises i denne sammenheng til Fylkeslandbruksstyrets vurderinger fra 1996 som tilsier up\u00e5regnelig drift i fremtiden. Fagetatens vurdering om at fradeling vil virke negativt p\u00e5 eiendommens drivverdighet bygget dermed p\u00e5 en uriktig forutsetning. Det vises dessuten til at fradeling av 1 v\u00e5ningshuset kan virke positivt \u00abav hensyn til mulighetene for landbruksdrift p\u00e5 arealet som blir igjen [...]. Ved \u00e5 skille ut hovedhuset p\u00e5 egen tomt s\u00e5 kan driftsbygningen utnyttes uavhengig av hvem som bor i bolighuset. Dette gir \u00f8kt fleksibilitet og \u00f8kte muligheter for utnyttelse av driftsbygningen\u00bb. Eiers virksomhet i form av uttak av t\u00f8mmer til vedproduksjon er i tr\u00e5d med landbruksform\u00e5let og gir etterspurt lokalprodusert ved. Det p\u00e5pekes avslutningsvis at eier er i en salgsprosess knyttet til nevnte eiendom og det vil v\u00e6re av stor betydning for ham dersom vedtak kan omgj\u00f8res p\u00e5 raskest mulig m\u00e5te. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat opprettholder sin vurdering om at vilk\u00e5rene for dispensasjon i pbl. \u00a7 19-2 ikke er oppfylt for \u00e5 gi dispensasjon fra KPA 2018 \u00a7 31. Det vises til at det ikke skal v\u00e6re kurant \u00e5 fravike gjeldende plan. Hensynene bak bestemmelsen om LNF-form\u00e5let gj\u00f8r seg her gjeldende med styrke, og fordelingen forringer eiendommens egnethet i tr\u00e5d med LNF-form\u00e5let. Fagetaten viser i denne sammenheng til Etat for landbruk sin uttalelse i saken. Det vises til fagetatens notat av 05.05.2023 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Dispensasjon fra KPA 2018 \u00a7 31 Fradelingen er i strid med LNF-form\u00e5let, og er avhengig av dispensasjon. Slik dispensasjon er oms\u00f8kt, jf. pbl. \u00a7 19-1. Byr\u00e5det vil gj\u00f8re oppmerksom p\u00e5 at dersom utvalget vurderer \u00e5 ta klagen til f\u00f8lge m\u00e5 det innstilles til Bystyret som innehar myndigheten til \u00e5 innvilge dispensasjoner innenfor byfjellsgrensen, jf. KPA 2018 \u00a7 35.2. Hovedhensynet bak arealform\u00e5let i LNF-omr\u00e5de er \u00e5 sikre allmenne ferdsels- og friluftsinteresser, bevare landskaps- og jordbrukshensyn samt \u00e5 bevare sammenhengende landbruksomr\u00e5der. Uheldig omdisponering eller fragmentering av landbruksomr\u00e5der og gr\u00f8ntstruktur skal unng\u00e5s. Overordnet b\u00f8r det for saker som ber\u00f8rer landbruksform\u00e5let i bestemmelsen, f\u00f8res en restriktiv praksis i fradelingsaker. Fradeling av landbrukseiendommer har ulike negative konsekvenser for drivverdigheten som byr\u00e5det vil belyse i det f\u00f8lgende. Fradelingen inneb\u00e6rer for det f\u00f8rste at driftsbygningen blir st\u00e5ende uten et v\u00e5ningshus. V\u00e5ningshus regnes ofte som en n\u00f8dvendighet for landbrukseiendommens verdi og avkastningsmuligheter. Fradelingen reduserer f\u00f8lgelig muligheten til \u00e5 drive eiendommen som en selvstendig landbrukseiendom. En kan i denne sammenheng ikke utelukke fremtidig bygges\u00f8knad for \u00e5 dekke behovet for v\u00e5ningshus p\u00e5 rest-eiendommen. Det er dessuten viktig \u00e5 p\u00e5peke det faktum at Bergen kommune har sterkt press p\u00e5 landbruksarealene, og dispensasjon i denne sak kan medf\u00f8re en uheldig forventning om at det er kurant \u00e5 fradele boligeiendommer fra landbrukseiendommer. I et langsiktig perspektiv vil fradeling som oms\u00f8kt medf\u00f8re stykkevis og delt nedbygging av kommunens landbruksarealer i strid med de overordnede f\u00f8ringene. Kommunens utgangspunkt b\u00f8r derfor v\u00e6re at endringer av arealene gj\u00f8res gjennom planarbeid, og ikke ved dispensasjoner fra gjeldende arealform\u00e5l. Videre og med hensyn til tiltakshavers p\u00e5g\u00e5ende salgsprosess knyttet til nevnte eiendommer, kan det oppst\u00e5 gjensidige negative konsekvenser b\u00e5de for driftseiendommen og for boligeiendommen. Det er ingen hinder for omsetting av boligeiendommen, og 2 erfaringsmessig oppst\u00e5r det problemstillinger knyttet til lekende barn og store maskiner, lukt, st\u00f8v og st\u00f8y. Slik medf\u00f8rer b\u00e5de ulemper for driften, boforholdene og naboforholdene. Samlet sett er byr\u00e5det dermed av den oppfatning at en tillatelse til oms\u00f8kte fradeling vil medf\u00f8re at hensynene bak landbruksform\u00e5let blir \u00abvesentlig tilsidesatt\u00bb, jf. pbl. \u00a7 19-2 annet ledd. Da byr\u00e5det er kommet til at hensynene bak bestemmelsene blir vesentlig tilsidesatt dersom det dispenseres, foretas det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da vilk\u00e5rene for \u00e5 dispensere er kumulative, jf. pbl. \u00a7 19-2. Byr\u00e5det p\u00e5peker likevel at fordelene i hovedsak er av privat karakter, mens ulempene ber\u00f8rer allmenne interesser i form av en fragmentering av landbruksomr\u00e5der og ytterligere press p\u00e5 landbruksinteresser. Vedtakskompetanse: I henhold til Reglement for bystyreutvalgene punkt 1.4, jf. bystyresak 46/19, er myndigheten til \u00e5 behandle klagesaker etter plan- og bygningsloven, med n\u00e6rmere angitte unntak, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: Fagetatens vedtak datert 16.01.2023 opprettholdes. Klagen tas ikke til f\u00f8lge. Dato: 14. september 2023 Rune Bakervik Ingrid Nergaard Fjeldstad Byr\u00e5dsleder Byr\u00e5d for klima, milj\u00f8 og byutvikling Dokumentet er godkjent elektronisk. Vedlegg: Fagetatens notat av 05.05.2023 med f\u00f8lgende vedlegg: 1. Oversiktskart som lokaliserer tiltaket i forhold til omgivelser 2. Oversiktsfoto som supplement til oversiktskart 3. Situasjonsplan 4. S\u00f8knad 5. Uttalelse fra Bymilj\u00f8etaten, Bergen kommune 6. Uttalelse fra Etat for landbruk, Bergen kommune 7. Avslag p\u00e5 s\u00f8knad om opprettelse og endring av eiendom 8. Klage p\u00e5 vedtak av 16.01.2023 \u2013 Gnr. 48 bnr.296.pdf 9. Vedtak fra Fylkeslandbruksstyret fra 1996.pdf 3 "
}