{
  "dokument_id": "eb38d9f5-69d1-542d-aab7-a81e976be867",
  "doc_type": "case_presentation",
  "kommune": 4601,
  "tittel": "Overordnet strategi for Helsefellesskapet i bergensomr\u00e5det",
  "url": "https://bergen.kommune.no/politikere-utvalg/api/fil/bk360/10332625/Framstilling-Overordnet-strategi-for-Helsefellesskapet-i-bergensomradet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2021/111723-29 Overordnet strategi for Helsefellesskapet i bergensomr\u00e5det Hva saken gjelder: Helsefellesskapet i bergensomr\u00e5det har utarbeidet en overordnet strategi for perioden 2024\u2013 2027. Strategien skal gi en tydelig retning for arbeidet i helsefellesskapet, og bygger rundt f\u00f8lgende fem hovedpunkter: \u2022 Styrke samhandlingen \u2022 Prioriteringer \u2022 Rekruttering og bemanning \u2022 \u00d8konomi \u2022 Digitalisering/teknologi Partnerskapsm\u00f8tet, det \u00f8verste niv\u00e5et i helsefellesskapet, stilte seg bak strategien p\u00e5 sitt \u00e5rlige m\u00f8te 15. februar 2024. Strategien blir n\u00e5 sendt til behandling i spesialisthelsetjenesten og i kommunene i helsefellesskapet. Det vises til saksframstillingen for mer utfyllende informasjon om helsefellesskapet og bakgrunnen for strategien. \u00d8konomiske konsekvenser: Strategien inneholder ingen konkrete tiltak eller satsinger, og vil ikke medf\u00f8re \u00f8konomiske konsekvenser for Bergen kommune. Eventuelle tiltak som f\u00f8lger av videre arbeid med strategien, m\u00e5 vurderes i forbindelse med fremtidig rullering av handlings- og \u00f8konomiplan. Byr\u00e5dets vurdering og anbefaling/konklusjon: Bergen kommune har et tett og godt samarbeid med spesialisthelsetjenesten p\u00e5 flere niv\u00e5er, b\u00e5de strategisk og fortl\u00f8pende om enkeltsaker. Mye av samarbeidet foreg\u00e5r i Helsefellesskapet i bergensomr\u00e5det, der strukturen i 2024 blant annet blir videreutviklet med faglige samarbeidsutvalg for utvalgte pasientgrupper. Byr\u00e5det mener helsefellesskapene danner et godt rammeverk for \u00e5 f\u00e5 til et tettere samarbeid. Den nye strategien vil kunne bidra til en felles forst\u00e5else av utfordringene i helsevesenet, og vise at partnerne i mange saker m\u00e5 samhandle for \u00e5 finne de beste l\u00f8sningene. Strategien samler ogs\u00e5 helsefellesskapet rundt noen f\u00e5 strategiske m\u00e5l, og vil dermed kunne styrke regionen n\u00e5r saker i v\u00e5rt omr\u00e5de skal l\u00f8ftes nasjonalt. Den st\u00f8rste utfordringen for helse- og omsorgstjenestene er tilgang til personell med riktig kompetanse, og behovet for samarbeid mellom kommune- og spesialisthelsetjenesten vil \u00f8ke etter hvert som andelen eldre i befolkningen \u00f8ker og mangelen p\u00e5 helsepersonell tiltar. For at kommuner og sykehus skal kunne tilby tjenester som dekker innbyggernes behov, m\u00e5 1 forvaltningsniv\u00e5ene se helhetlig p\u00e5 blant annet behov, kapasitet, kompetanse og infrastruktur. Strategien peker p\u00e5 fem kjente utfordringer som hele sektoren st\u00e5r overfor, der det er viktig at kommune- og spesialisthelsetjeneste finner gode l\u00f8sninger i fellesskap. Innenfor teknologi er det for eksempel helt n\u00f8dvendig at kommuner og sykehus velger tekniske systemer som samsnakker. Pasientene skal i st\u00f8rst mulig grad oppleve at de f\u00e5r behandling fra \u00e9n helse- og omsorgstjeneste, uavhengig av forvaltningsniv\u00e5, og informasjonsdeling mellom kommuner og sykehus m\u00e5 derfor kunne foreg\u00e5 enkelt, trygt og raskt. Helsefellesskapet \u00f8nsker \u00e5 jobbe opp mot de nasjonale myndighetene for \u00e5 etablere et finansieringssystem som i st\u00f8rre grad stimulerer til samhandling og legger til rette for helhetlige pasientforl\u00f8p. Siden strategien ble vedtatt p\u00e5 helsefellesskapets partnerskapsm\u00f8te i februar, har regjeringen foresl\u00e5tt \u00e5 innf\u00f8re et varig rekrutterings- og samhandlingstilskudd. Byr\u00e5det er positive til dette, og mener det kan bidra til \u00e5 styrke felles planlegging og tjenesteutvikling. Dagens finansieringsordning inneb\u00e6rer nemlig at den ene parten f\u00e5r kostnadene, mens den andre f\u00e5r gevinsten. For \u00e5 styrke samhandlingen, er det behov for sterkere \u00f8konomiske insentiver. Byr\u00e5det st\u00f8tter ogs\u00e5 strategiens prinsipp om \u00e5 gj\u00f8re helhetlige og gode valg som gir best samlet resultat for samfunnet, og ikke bare den enkelte partner. Begrunnelse for framleggelse til bystyret: Reglement for Bergen bystyre og utvalgene 2023-2027 vedtatt av Bergen bystyre 18.10.23 i B-sak 368-23: 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: Bystyret slutter seg til overordnet strategi for Helsefellesskapet i bergensomr\u00e5det. Dato: 6. august 2024 Christine B. Meyer Marte Joan Monstad Byr\u00e5dsleder Byr\u00e5d for eldre, helse og omsorg Dokumentet er godkjent elektronisk. Vedlegg: Brev fra Helse Bergen av 19.april 2024 vedr\u00f8rende politisk behandling av overordnet strategi for helsefellesskapet Saksfremlegg til kommunene - Overordnet strategi for helsefellesskapet Overordnet strategi for Helsefellesskapet i bergensomr\u00e5det Ang\u00e5ende utkast til overordna strategi for helsefelleskapet i bergensomr\u00e5det- Innspill fra kommunalt r\u00e5d for personer med funksjonsnedsettelse 2 Saksframstilling: Innledning Helsefellesskapet i bergensomr\u00e5det er en samhandlingsarena mellom spesialisthelsetjenesten og de 18 kommunene som er i Helse Bergen sitt foretaksomr\u00e5de. Her m\u00f8tes representanter fra kommunene, spesialisthelsetjenesten, fastlegene og brukerne for \u00e5 planlegge og utvikle helse- og omsorgstjenestene i fellesskap. M\u00e5let er blant annet \u00e5 sikre mest mulig helhetlige forl\u00f8p for pasientene. Helsefellesskapet har i 2023\u20132024 jobbet grundig med \u00e5 utarbeide en overordnet strategi for \u00e5rene 2024\u20132027. Partnerskapsm\u00f8tet, som er helsefellesskapets \u00f8verste organ og best\u00e5r av politisk og administrativ ledelse i kommuner og spesialisthelsetjenesten, stilte seg bak strategien 15. februar 2024. Strategien blir derfor sendt til videre behandling i de 18 kommunene i helsefellesskapet, og til styrene i spesialisthelsetjenesten. Arbeidsprosess P\u00e5 oppdrag fra partnerskapsm\u00f8tet i 2023, satte Strategisk samarbeidsutvalg (SSU) 1. juni 2023 i gang et arbeid med \u00e5 utarbeide en overordnet strategi for Helsefellesskapet i bergensomr\u00e5det. Det ble utpekt en arbeidsgruppe best\u00e5ende av representanter fra de fire kommuneregionene, spesialisthelsetjenesten, brukere og fastleger til \u00e5 jobbe med strategien. Seksjonssjef ved Seksjon for kommuneleger representerte Bergen kommune i arbeidsgruppen. Alle partnerne i helsefellesskapet ble i august invitert til \u00e5 melde inn strategiske utfordringer for seg selv og for helsefellesskapet som helhet. Denne innspillsrunden skulle danne grunnlag for det videre strategiarbeidet. Det ble i tillegg sett til strategier fra andre helsefellesskap, for \u00e5 gi arbeidsgruppen et sammenligningsgrunnlag for arbeidet med egen strategi. Basert p\u00e5 innsendte innspill og diskusjon i h\u00f8st, foreslo arbeidsgruppen at strategien skulle bygge rundt f\u00f8lgende hovedpunkter: \u2022 Styrke samhandlingen \u2022 Prioriteringer \u2022 Rekruttering og bemanning \u2022 \u00d8konomi \u2022 Digitalisering/teknologi Arbeidsgruppen foreslo ogs\u00e5 at strategien b\u00f8r: \u2022 V\u00e6re kort og konsis \u2022 V\u00e6re forpliktende, og peke ut felles retning og m\u00e5l \u2022 Gjelde for fire \u00e5r \u2022 V\u00e6re motiverende for partnerne i helsefellesskapet \u2022 Ha et tydelig spr\u00e5k og gode begreper Arbeidsgruppen har v\u00e6rt samstemte om at strategien m\u00e5 forankres politisk, for \u00e5 gj\u00f8re den forpliktende og sikre legitimitet. 3 F\u00f8rste utkast til strategi ble gjennomg\u00e5tt av arbeidsgruppen i november. Status for arbeidet og utkast til strategi ble tatt opp i omr\u00e5deutvalgene i helsefellesskapet i november og i Strategisk samarbeidsutvalg 30. november. Det kom i tillegg innspill til strategien p\u00e5 kommunalsjefsamling p\u00e5 Solstrand 8. november. Strategien er blitt oppdatert flere ganger i l\u00f8pet av h\u00f8sten, basert p\u00e5 innspillene som er kommet underveis. Spr\u00e5k og utforming Det har v\u00e6rt et m\u00e5l \u00e5 skrive en kort og konsis strategitekst, som oppleves forpliktende og motiverende for partnerne. Strategien skal peke ut en klar retning for helsefellesskapet. Strategiteksten er skrevet p\u00e5 nynorsk, fordi flertallet av partnerne i helsefellesskapet har dette som m\u00e5lform. Innspill fra Kommunalt r\u00e5d for personer med funksjonsnedsettelse Kommunalt r\u00e5d for personer med funksjonsnedsettelse (KRPF) sendte 21. mars 2024 brev til Byr\u00e5dsavdeling for eldre, helse og omsorg om strategien (se vedlegg). Byr\u00e5det takker for gode innspill, og er enige med KRPF om at behov for prioriteringer ikke skal bety at fastleger unng\u00e5r henvisninger eller at personer med plager som er vanskelige \u00e5 diagnostisere, ikke skal f\u00e5 en grundig og god oppf\u00f8lging. Det er alltid faglige vurderinger som m\u00e5 ligge til grunn n\u00e5r fastleger vurderer henvisninger eller videre behandling, ikke sp\u00f8rsm\u00e5l om kapasitet. Utfordringene knyttet til rekruttering viser at riktig helsefaglig kompetanse er et knapphetsgode. Oppgaveoverf\u00f8ring handler om \u00e5 bruke kompetansen p\u00e5 riktig sted. Helsefaglig personell b\u00f8r kun brukes der det er behov for helsefaglig kompetanse. Dersom det ikke er behov for en spesifikk kompetanse, er det bedre om andre faggrupper kan ta over disse oppgavene, slik at personell med spesifikk kompetanse i st\u00f8rst mulig grad jobber med oppgaver der denne kompetansen er n\u00f8dvendig. Slike oppgaveoverf\u00f8ringer m\u00e5 bli risikovurdert f\u00f8r de blir iverksatt, for \u00e5 sikre trygge tjenester av god kvalitet for alle pasientgrupper. I den grad oppgaver skal bli overf\u00f8rt fra sykehus til kommune, er det helt n\u00f8dvendig at det medf\u00f8lger ressurser. Den digitale kompetansen er ikke likt fordelt, og det er det viktig at helse- og omsorgstjenestene har en tydelig bevissthet om. Bruk av teknologiske og digitale l\u00f8sninger m\u00e5 derfor inkludere god nok oppl\u00e6ring eller alternative l\u00f8sninger, slik at brukerne sikres et likeverdig tilbud. Samtidig er det et m\u00e5l \u00e5 identifisere teknologiske og digitale nyvinninger som er arbeidsbesparende, for dette vil kunne lette utfordringene knyttet til mangel p\u00e5 helsefaglig personell. Nye l\u00f8sninger b\u00f8r kun vurderes der det er identifisert tydelige gevinster ved \u00e5 ta dem i bruk. 4 "
}