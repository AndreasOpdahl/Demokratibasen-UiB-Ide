{
  "dokument_id": "fc057db2-23a9-5323-88f6-7537963f2f68",
  "doc_type": "case_attachment",
  "kommune": 4601,
  "tittel": "H\u00f8yringsinnspel til forskrift om m\u00e5lform ved den enkelte grunnskule i Bergen kommune.docx",
  "url": "https://bergen.kommune.no/politikere-utvalg/api/fil/bk360/8955745/Hoyringsinnspel-til-forskrift-om-malform-ved-den-enkelte-grunnskule-i-Bergen-kommune-docx",
  "tekst": "H\u00f8yringsinnspel fr\u00e5 Garnes ungdomsskule, til forskrift om m\u00e5lform ved den enkelte grunnskule i Bergen kommune. Saksnummer 2023/52905 Vi syner til h\u00f8yringsbrev datert 5.juni 2023 og ynskjer med dette \u00e5 gje innspel p\u00e5 vegne av Garnes ungdomsskule. V\u00e5rt synspunkt: Etter framlegg til forskrift skal Garnes ungdomsskule framleis ha nynorsk som skulen sitt hovudm\u00e5l. Vi ser mange utfordringar med dette, og meiner at for fleirtalet av v\u00e5re elevar vil det vere ein f\u00f8remonn om skulen hadde hatt bokm\u00e5l som hovudm\u00e5l. Bakgrunn. Garnes ungdomsskule er den einaste ungdomsskulen i Arna bydel. Vi tek i mot elevar fr\u00e5 alle barneskulane i Arna og har i \u00e5r 470 elevar, delt i til saman 17 klassar. Arna har tradisjonelt vore ein bydel der nynorsken st\u00e5r sterkt, men blant ungdommen er ikkje dette situasjonen i dag. Av v\u00e5re elevar har i dag ca 30 nynorsk som sitt hovudm\u00e5l. Arna er ein bydel med stort spr\u00e5kleg mangfald, og vi har mange elevar med anna spr\u00e5kleg bakgrunn enn norsk. Til tross for at alle barneskulane i Arna har nynorsk som hovudm\u00e5l, skriv det store fleirtalet av elevar p\u00e5 bokm\u00e5l. Elevar med anna spr\u00e5kleg bakgrunn m\u00f8ter bokm\u00e5l p\u00e5 alle andre arenaer i kvardagen sin, og for dei er det s\u00e6rleg utfordrande \u00e5 m\u00f8te ei annan m\u00e5lform p\u00e5 skulen. Godt samarbeid og god informasjon til dei f\u00f8resette er s\u00e6rs viktig for oss, men vi ser at og for f\u00f8resette med anna spr\u00e5kleg bakgrunn er det utfordrande \u00e5 skulle m\u00f8te to ulike m\u00e5lformer, ei i skriv fr\u00e5 skulen og ei anna i andre kommunale og statlege samanhengar. Vi har mange elevar som har utfordringar med lesing, skriving og \u00e5 l\u00e6re seg faglege omgrep. Etter framlegg til forskrift skal alle oppg\u00e5ver og alt som vert produsert med tanke p\u00e5 elevane, skrivast p\u00e5 nynorsk \u2013 ogs\u00e5 for elevar som har valt bokm\u00e5l som sitt hovudm\u00e5l. Desse elevane m\u00e5 difor l\u00e6re seg faglege omgrep b\u00e5de p\u00e5 bokm\u00e5l og nynorsk. Dette er sv\u00e6rt uheldig for dei som i utgangspunktet har utfordringar med \u00e5 l\u00e6re seg desse omgrepa. Vi skriv dette h\u00f8yringssvaret hovudsakleg ut fr\u00e5 elevane sitt perspektiv, men det er verdt \u00e5 nemne at \u00e5 vere ein av f\u00e5 nynorskskular i kommunen og gjev oss som tilsette nokre utfordringar. Sv\u00e6rt mykje materiell, felles malar og skriv fr\u00e5 Bergen kommune som skuleeigar, ligg berre f\u00f8re p\u00e5 bokm\u00e5l. Om ein vedtek at vi framleis skal ha nynorsk som hovudm\u00e5l, er det eit minimum at Bergen kommune som skuleeigar, produserer alt dette p\u00e5 begge m\u00e5lformer samtidig. For Garnes ungdomsskule Anita Knapskog, sakshandsamar. "
}