{
  "dokument_id": "27c28d79-87ea-566a-a2e0-08aba70e0185",
  "doc_type": "case_attachment",
  "kommune": 4601,
  "tittel": "Krav om lovlighetskontroll av sak 176-24 - Revidert budsjett 2024",
  "url": "https://bergen.kommune.no/politikere-utvalg/api/fil/bk360/10691566/Krav-om-lovlighetskontroll-av-sak-176-24-Revidert-budsjett-2024",
  "tekst": "Krav om lovlighetskontroll av sak 176/24 - Revidert budsjett 2024 (1. tertialrapport 2024) i bystyrets m\u00f8te 19. juli 2024 Med hjemmel i kommunelovens \u00a727-1 kreves det herved lovlighetskontroll av bystyrets vedtak i sak 176/24. Bystyremedlemmene Mikkel Gr\u00fcner (SV), Eira Garrido (SV) og Andreas Madsen Berg (SV) fremsetter f\u00f8lgende lovlighetskontroll: Representantene viser til Bergen kommunes reviderte budsjett 2024 som ble behandlet og vedtatt av bystyret 19. juni 2024. I det reviderte budsjettet stadfester bystyret et vedtak som ogs\u00e5 bli gjort i opprinnelig budsjett for 2024 om en \u00aboppgavegjennomgang\u00bb av kommunens virksomhet som skal f\u00f8re til en innsparing p\u00e5 95 millioner kroner for 2024. I det reviderte budsjettvedtaket omtales dette under kapitlet \u00abOmstilling, effektivisering og innsparinger\u00bb p\u00e5 f\u00f8lgende m\u00e5te: \u00abOppgavegjennomgang i kommunen - alle eksl. 03B,06,10B,11A, 15,18A,18B\u00bb med en p\u00e5f\u00f8lgende innsparing p\u00e5 95 mill. kr. Med andre ord skal den vedtatte oppgavegjennomgangen f\u00f8re til innsparinger uten at disse er fordelt p\u00e5 budsjettomr\u00e5der p\u00e5 annet vis enn \u00e5 ekskludere enkelte av tjenesteomr\u00e5dene for oppgavegjennomgangen. Vi viser til veilederen til budsjett- og regnskapsforskriften, som utfyller kommuneloven \u00a7\u00a7 14-3, 14-4, 14-6, 14-8 og 14-9: \u00abAndre punktum inneb\u00e6rer at det skal v\u00e6re samsvar mellom nettosummen av bevilgningene i oppstillingen etter andre ledd og bel\u00f8pet p\u00e5 post 6 i oppstillingen etter f\u00f8rste ledd. Dette for \u00e5 ivareta lovens krav til balanse i \u00f8konomiplanen og \u00e5rsbudsjettet. Begrepet nettosummen av bevilgningene m\u00e5 forst\u00e5s p\u00e5 samme m\u00e5te som begrepet sum bevilgninger drift, netto i oppstillingen etter \u00a7 5-4 f\u00f8rste ledd, se f\u00f8rste ledd f\u00f8rste punktum. Nettosummen skal ikke inkludere poster som \u00abuspesifisert innsparing\u00bb eller \u00abeffektivisering\u00bb utenfor bevilgningene. Slike poster regnes ikke som inntektsposter eller salderinger av \u00f8konomiplanen eller \u00e5rsbudsjettet. Innsparinger m\u00e5 innarbeides i budsjettet ved \u00e5 trekke ned st\u00f8rrelsen p\u00e5 konkrete bevilgninger. Innsparinger som ikke er fordelt p\u00e5 budsjettomr\u00e5dene gjennom nedtrekk av bevilgninger, m\u00e5 s\u00e5ledes framkomme som merforbruk. Dette m\u00e5 ses p\u00e5 bakgrunn av lovens bestemmelser om at det organet som har budsjettmyndigheten har plikt til \u00e5 prioritere og fastsette bevilgningene (budsjettmyndigheten kan ikke delegeres), at de fastsatte bevilgningene er bindende, og at \u00f8konomiplanen og \u00e5rsbudsjettet skal v\u00e6re i balanse og realistiske.\u00bb Vi viser til brev fra Kommunal- og distriktsdepartementet av 3. januar 2024 (ROBEK - Inn- og utmelding og statlig kontroll) som blant annet sier: \u00ab4.1.1 N\u00e6rmere om ufordelte innsparingskrav Det foreligger ufordelte innsparingskrav dersom budsjettet eller \u00f8konomiplanen er satt opp med - et innsparingskrav i form av en (teknisk) inntektspost eller en (teknisk) post for reduserte utgifter/bevilgninger - slik at innsparingskravet ikke er fordelt p\u00e5 de enkelte budsjettomr\u00e5dene i kommunen i form av reduksjoner av de ulike bevilgningene etter kommunestyrets prioritering.\u00bb Og: \u00abDersom budsjettet eller \u00f8konomiplanen inneholder ufordelte innsparingskrav har bevilgningene samlet sett ikke tilstrekkelig finansiering. Budsjettet eller \u00f8konomiplanen regnes dermed for \u00e5 v\u00e6re vedtatt med merforbruk, selv om budsjettet eller \u00f8konomiplanen teknisk viser balanse uten merforbruk p\u00e5 bunnlinjen. Da vil kriteriet for innmelding i ROBEK etter henholdsvis bokstav a og bokstav b anses \u00e5 v\u00e6re oppfylt og kommunen skal meldes inn i ROBEK. Dette gjelder ogs\u00e5 selv om kommunen alternativt kunne ha saldert \u00e5rsbudsjettet ved lavere avsetninger til fond eller lavere overf\u00f8ringer til investeringer istedetfor ved ufordelte innsparinger. I slike tilfeller vil det eventuelt v\u00e6re en vurdering opp mot unntakshjemmelen i \u00a7 28-1 andre ledd som eventuelt vil m\u00e5tte v\u00e6re grunnlag for ikke \u00e5 melde kommunen inn i ROBEK, jf. punkt 5.\u00bb Representantene mener at bystyrets vedtak om oppgavegjennomgang i revidert budsjett for 2024 kan falle inn under definisjonen av en uspesifisert innsparing som beskrevet ovenfor, og derfor gj\u00f8r at det reviderte budsjettet er vedtatt med merforbruk og ikke er i balanse. Representantene mener derfor det er grunn til \u00e5 vurdere om dette er et ulovlig budsjettvedtak. Mikkel Gr\u00fcner Eira Garrido Andreas Madsen Berg "
}