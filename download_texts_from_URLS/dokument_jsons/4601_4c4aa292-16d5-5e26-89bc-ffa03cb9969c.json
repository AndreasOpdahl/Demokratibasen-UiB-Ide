{
  "dokument_id": "4c4aa292-16d5-5e26-89bc-ffa03cb9969c",
  "doc_type": "case_presentation",
  "kommune": 4601,
  "tittel": "Mathopen aktivitetssal og garderobebygg. Gjennomf\u00f8ringsvedtak",
  "url": "https://bergen.kommune.no/politikere-utvalg/api/fil/bk360/9986767/Framstilling-Mathopen-aktivitetssal-og-garderobebygg-Gjennomforingsvedtak",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/29671-2 Mathopen aktivitetssal og garderobebygg. Gjennomf\u00f8ringsvedtak Hva saken gjelder: Garderobeanlegget og klubbhuset tilknyttet Mathopen Idrettshall er i sv\u00e6rt d\u00e5rlig stand, og deler av anlegget er stengt av sikkerhetsmessige \u00e5rsaker. Etat for utbygging (EFU) utf\u00f8rte en mulighetsstudie i 2019 hvor alternative plasseringer av et nybygg med garderobeanlegg og aktivitetssal ble vurdert. Denne saken gjelder endelig vedtak om gjennomf\u00f8ring av prosjektet som inneb\u00e6rer rivning av eksisterende Mathopen garderobehus/klubbhus, samt nybygg av Mathopen aktivitetssal med garderobeanlegg. Fagetatens vurdering og anbefaling: Bakgrunn: Mathopen idrettshall og garderobehus er lokalisert i Kongsbrekkene 2 p\u00e5 Mathopen. Den eksisterende idrettshallen skal best\u00e5 og driftes som vanlig i rive- og byggeperioden som skal gjennomf\u00f8res. Tilbygget til Mathopen idrettshall best\u00e5r av h\u00e5ndballgarderober (oppf\u00f8rt 1994), fotballgarderober og klubbhus (oppf\u00f8rt 1986). Klubbhuset er oppf\u00f8rt og eies av Mathopen idrettslag, og er i dag stengt for bruk av sikkerhetsmessige \u00e5rsaker. Bergen kommune vil overta eierforhold og driftsansvar for hele nybygget. Mathopen idrettslag vil da kun v\u00e6re brukere. Resten av tilbygget fremst\u00e5r i generelt d\u00e5rlig stand og det er kun h\u00e5ndballgarderobene som er i bruk i dag. I tillegg til Mathopen idrettslag, er ogs\u00e5 Mathopen skole daglig bruker av anlegget. Prosjektbeskrivelse: 1 Etat for bygg og eiendom har, i samr\u00e5d med Byr\u00e5dsavdeling for n\u00e6ring, kultur og idrett, bestilt gjennomf\u00f8ring av rivning av eksisterende tilbygg og oppf\u00f8ring av nybygg med h\u00e5ndballgarderober, fotballgarderober, dommergarderober, kiosk/kj\u00f8kken, foaje og aktivitetssal p\u00e5 250 m2. Et nytt garderobeanlegg og aktivitetssal ved Mathopen idrettshall vil skape bedre forhold for ulike aktiviteter og fungere som en m\u00f8teplass for brukerne av Mathopen idrettshall. \u00c5 erstatte dagens klubbhus med en aktivitetssal har som form\u00e5l \u00e5 kunne gi et \u00f8kt aktivitetstilbud til n\u00e6rmilj\u00f8et. Det er utviklet et skisseprosjekt iht. arealprogrammet i bestillingen. Dette inneb\u00e6rer en \u00f8kning i totalareal fra dagens 450 m2, til ca. 980 m2 n\u00e5r nybygget er ferdig. Bygget er prosjektert over to plan med en inngang og foaje i en halvetasje som fungerer som kommunikasjonsplan mellom de to hovedplanene. Bygget tilfredsstiller ren og skitten sone for delt bruk mellom fotballbanen, h\u00e5ndballhallen og aktivitetshallen. Bygget er universelt utformet med l\u00f8fteplattform mellom planene. Eksisterende idrettshall (Mathopen idrettshall) skal best\u00e5 og v\u00e6re i drift under hele bygge- perioden. Etat for bygg og eiendom (EBE) bes\u00f8rger og bekoster erstatningsgarderober for brukerne av fotballbanen og h\u00e5ndballhallen i rive- og byggeperioden. Tomten er uregulert og m\u00e5 tilfredsstille nybyggbestemmelser i KPA 2018-2030. Prosjektet klarer ikke \u00e5 tilfredsstille parkeringskravet iht. KPA 2018 for biltrafikk p\u00e5 egen tomt, men legger til rette for sambruk med Mathopens skoles parkering. Det legges godt til rette for sykkelparkering iht. krav i KPA 2018. Det er ogs\u00e5 vektlagt \u00e5 bedre trafikksituasjonen for myke trafikanter ved etablering av tiltaket. Det er i tillegg utarbeidet en milj\u00f8oppf\u00f8lgingsplan som skal f\u00f8lges for \u00e5 tilfredsstille kravene til blant annet passivhus, solcellepanel p\u00e5 taket, samt minst mulig utslipp i byggeperioden. Det er planlagt overlevering til bestiller august 2026. Ferdig anlegg. \u00d8konomiske konsekvenser: 2 Budsjettstatus: I gjeldende handlings- og \u00f8konomiplan (2024-27) er vedtatt brutto totalramme for prosjektet p\u00e5 78 mill. Av disse er 6,4 mill. avsatt tidligere \u00e5r (tom. 2023), mens resterende 71,6 mill. er budsjettert i \u00f8konomiplanperioden 2024-27. Deler av prosjektet som fremmes n\u00e5 ble f\u00f8rst satt p\u00e5 investeringsprogrammet i 2020, da som utbedring av garderobebygg med utegarderober (fotball). Budsjettert totalramme var da 23 mill., fordelt p\u00e5 perioden 2020-2022. Under utvikling av prosjektet ble det konstatert at tilstanden til h\u00e5ndballgarderober var vesentlig d\u00e5rligere enn antatt da prosjektet ble budsjettert. Det ble derfor bestemt \u00e5 utvikle et prosjekt der en la til grunn \u00e5 rive eksisterende h\u00e5ndballgarderober og bygge en st\u00f8rre aktivitetssal / flerbrukshall med kj\u00f8kken og foaj\u00e9 til bruk i forbindelse med arrangement, samt garderobrebygg med to komplette garderobesett for innen- og utend\u00f8rs aktiviteter. Skisseprosjektet ble utviklet i tr\u00e5d med dette, og prosjektet som fremmes i denne sak m\u00e5 regnes som et nytt prosjekt med endret prosjektnavn og - beskrivelse i handlings- og \u00f8konomiplan for 2024-27. Kalkyle og estimater for investeringsprosjektet: Det er utarbeidet en kostnadskalkyle p\u00e5 basis av gjennomf\u00f8rt skisseprosjekt. I tr\u00e5d med Etat for utbyggings rutiner for gjennomf\u00f8ring av investeringsprosjekter med kostnadsestimat over 50 mill. er det gjennomf\u00f8rt en ekstern usikkerhetsanalyse desember 2022. I usikkerhetsanalysen blir det utf\u00f8rt en grundig gjennomgang av prosjektets forutsetninger og risikomomenter, og kostnadskalkylen kvalitetssikres. Ved budsjettering anbefales det bel\u00f8pet som i modellen betegnes som P85, dvs. der det er 85 % sannsynlig at prosjektets sluttkostnad vil havne innenfor rammen. Prosjektet har v\u00e6rt lyst ut i markedet i desember 23 \u2013 februar 24, og vi har mottatt tilbud fra 12 entrepren\u00f8rer. Resultatet etter at tilbudene er gjennomg\u00e5tt gir en forventet prosjektkostnad (P50) p\u00e5 66,5 millioner, mens anbefalt total kostnadsramme settes til 78 millioner, som budsjettert. Det er gitt tilsagn om 2,4 mill. kroner i spillemidler, noe som medf\u00f8rer at Bergen kommunes egenfinansiering av prosjektets totale investeringsramme reduseres til 75,6 mill. kroner f\u00f8r fradrag for MVA-kompensasjon. Kapitalkostnader: Renter og avdrag av investeringen f\u00f8lger avskrivningstiden p\u00e5 25 \u00e5r, og tabellen over viser en sjablongmessig totaloversikt over kapitalkostnadene som vil belastes driftsbudsjett i nedbetalingsperioden. Man har i beregningen lagt til grunn at ikke hele bel\u00f8pet vil bli l\u00e5nefinansiert, fordi man vil motta noe i MVA-kompensasjon. MVA-kompensasjonen tar utgangspunkt i et gjennomsnitt av den faktisk mottatte MVA-kompensasjonen de siste 3 \u00e5rene. Denne vil v\u00e6re lavere enn 25 % fordi en del kostnader ikke er kompensasjonsberettigede. I tillegg er spillemidlene hensyntatt. Tabellen baserer seg p\u00e5 de rentesatsene som ligger til grunn i H\u00d8P 2024-2027 og gir f\u00f8lgelig bare et estimat p\u00e5 hva kapitalkostnadene vil bli. 3 Driftskonsekvenser: Utgifter til FDVU hos byggforvalter er estimert \u00e5 utgj\u00f8re 0,8 mill. per \u00e5r. I tillegg kommer driftskostnader hos bruker av bygg, som er beregnet \u00e5 utgj\u00f8re 0,4 mill. per \u00e5r. Hallen vil kunne kvalifisere til spillemidler, hvor det forberedes s\u00f8knad p\u00e5 totalt 2,4 mill. Byr\u00e5dets vurdering og anbefaling/konklusjon: Prosjektet p\u00e5 Mathopen er et lenge planlagt idrettsprosjekt, som etter hvert har forandret karakter p\u00e5 grunn av de tekniske utfordringene. L\u00f8sningen som n\u00e5 velges er et prosjekt som vil tilf\u00f8re brukerne og n\u00e6rmilj\u00f8et et tiltrengt og etterlengtet aktivitetstilbud. Byr\u00e5det anbefaler at prosjektet gjennomf\u00f8res i tr\u00e5d med sakens premisser. Begrunnelse for framleggelse til bystyret: Budsjettfullmaktenes pkt. 2.3 bokstav g) Gjennomf\u00f8ring av prosjekter over 50 mill. kroner vedtas av bystyret. Byr\u00e5det innstiller til bystyret \u00e5 fatte f\u00f8lgende vedtak: 1. Prosjektet \u00abMathopen aktivitetssal\u00bb med en anbefalt total investeringsramme p\u00e5 78 millioner gjennomf\u00f8res. 2. Investeringsramme p\u00e5 78 mill. innarbeidet i vedtatt handlings- og \u00f8konomiplan bevilges til prosjektet. Budsjettavsetning framg\u00e5r av f\u00f8lgende tabell: Dato: 19. mars 2024 Christine B. Meyer Byr\u00e5dsleder Dokumentet er godkjent elektronisk. Vedlegg: Fagnotat av 13. februar 2024 Kostnadsskjema F\u00f8lgeskjema til gjennomf\u00f8ringsvedtak 4 "
}