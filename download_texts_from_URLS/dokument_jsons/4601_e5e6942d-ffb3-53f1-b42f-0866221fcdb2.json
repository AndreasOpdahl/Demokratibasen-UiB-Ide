{
  "dokument_id": "e5e6942d-ffb3-53f1-b42f-0866221fcdb2",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - Forslag til ny lov om vern av marin natur utenfor territorialfarvannet",
  "url": "https://bergen.kommune.no/politikere-utvalg/api/fil/bk360/10618985/Framstilling-Horingsuttalelse-Forslag-til-ny-lov-om-vern-av-marin-natur-utenfor-territorialfarvannet",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/86159-4 H\u00f8ringsuttalelse - Forslag til ny lov om vern av marin natur utenfor territorialfarvannet Hva saken gjelder: Bergen kommune mottok 24.05.2024 h\u00f8ringssak fra Klima- og milj\u00f8departementet om forslag til ny lov om vern av marin natur utenfor territorialfarvannet. H\u00f8ringsfrist: 30.08.2024, Bergen kommune er innvilget utsatt h\u00f8ringsfrist til 10.09.2024 Lovforslaget har som form\u00e5l \u00e5 bidra til \u00e5 bevare marin natur utenfor territorialfarvannet, gjennom langsiktig, effektivt og representativt vern, som en del av en helhetlig og \u00f8kosystembasert havforvaltning. Naturmangfoldloven og svalbardmilj\u00f8loven er i dag de eneste lovene som har som hovedform\u00e5l \u00e5 bevare natur p\u00e5 tvers av sektorer og i et langsiktig perspektiv. I tillegg kan tverrsektorielt vern av marin natur hjemles i lov om Jan Mayen og Bilandsloven. I territorialfarvannet har vern etter disse lovene v\u00e6rt brukt som virkemiddel gjennom lang tid. Bestemmelsene som hjemler omr\u00e5devern, gjelder likevel bare ut til territorialgrensen ved 12 nautiske mil fra grunnlinjene. Etter dagens lovgivning har vi derfor ikke hatt mulighet til \u00e5 opprette marine verneomr\u00e5der i norske havomr\u00e5der utenfor territorialgrensen. Den nye loven vil gi hjemmel til \u00e5 opprette marine verneomr\u00e5der i alle norske jurisdiksjonsomr\u00e5der utenfor territorialfarvannet. Dette betyr at loven vil gjelde i de norske 200-milssonene ved fastlandet, Svalbard og Jan Mayen, samt p\u00e5 norsk kontinentalsokkel. I arbeidet med loven har departementet i stor grad bygd p\u00e5 naturmangfoldlovens regler om omr\u00e5devern. Samtidig er utkastet til lov tilpasset de s\u00e6rlige forholdene utenfor territorialfarvannet. I disse omr\u00e5dene har ikke Norge full suverenitet, og dermed ikke den samme jurisdiksjonen som p\u00e5 land og innenfor 12 nautiske mil. Innspill fra fagetater: Bymilj\u00f8etaten er forespurt om faglige innspill i saken, og har ingen merknader til lovforslaget. Byr\u00e5dets vurdering og forslag til h\u00f8ringsuttalelse: \u00abBergen kommune er generelt positive til Klima- og milj\u00f8departementets forslag til ny lov om vern av marin natur utenfor territorialfarvannet. Kommunen slutter seg til de vurderinger som departementet har gjort i h\u00f8ringsnotat og forslag til ny lov. Bergen lever av og ved havet, og det er i havbyen Bergens interesse at vi verner et representativt utvalg av norsk natur, ogs\u00e5 i havet, for fremtidige generasjoner som en del av en helhetlig og \u00f8kosystembasert havforvaltning.\u00bb 1 Begrunnelse for framleggelse til bystyret: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: H\u00f8ringsuttalelser i prinsipielle saker som samtidig inneb\u00e6rer politiske avveininger, skal avgis av bystyret. Saken anses \u00e5 v\u00e6re prinsipiell og inneb\u00e6re politiske avveininger. Forretningsutvalget har i m\u00f8te 04.06.2024 i sak 206/24 fattet f\u00f8lgende vedtak: 1. Utvalg for milj\u00f8 og byutvikling innstiller til bystyret som avgir h\u00f8ringssvar til \u00abH\u00f8ring av forslag til ny lov om vern av marin natur utenfor territorialfarvannet\u00bb p\u00e5 vegne av Bergen kommune. Byr\u00e5det innstiller til bystyret \u00e5 fatte f\u00f8lgende vedtak: Bergen kommune avgir h\u00f8ringsuttalelse til Klima- og milj\u00f8departementet slik den fremkommer av byr\u00e5dets forslag. Dato: 6. august 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: H\u00f8ringsbrev H\u00f8ringsnotat Forslag til ny lov Uttale fra seksjon for n\u00e6ring og landbruk (BNKI) Bymilj\u00f8etatens innspill 2 "
}