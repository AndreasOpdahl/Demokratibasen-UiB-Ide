{
  "dokument_id": "a7f7de0a-ccb7-5436-af09-bf75b0962bcd",
  "doc_type": "case_presentation",
  "kommune": 4601,
  "tittel": "Utvidelse og forlengelse av avtale om omr\u00e5desatsing i Bergen",
  "url": "https://bergen.kommune.no/politikere-utvalg/api/fil/bk360/11682770/Framstilling-Utvidelse-og-forlengelse-av-avtale-om-omradesatsing-i-Bergen",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/187276-1 Utvidelse og forlengelse av avtale om omr\u00e5desatsing i Bergen Hva saken gjelder: Byr\u00e5den legger med dette frem forslag om \u00e5 utvide og forlenge avtalen med Kommunal- og distriktsdepartementet (KDD) om omr\u00e5desatsing i Loddefjord og Olsvik. Gjeldende avtale med KDD varer ut 2026. Ved \u00e5 innlemme Slettebakken og Solheim i denne avtalen kan de statlige tilskuddsmidlene brukes i alle fire satsingsomr\u00e5der. Ved en slik utvidelse vil Slettebakken og Solheim ogs\u00e5 kunne v\u00e6re prioriterte omr\u00e5der i andre statlige tilskuddsordninger knyttet til levek\u00e5r, slik Loddefjord og Olsvik er i dag. I en reforhandling av avtalen er det i tillegg til \u00e5 forlenge avtalens varighet ogs\u00e5 en ambisjon \u00e5 \u00f8ke statens bevilgninger til omr\u00e5desatsing i Bergen. En utvidelse og forlengelse av intensjonsavtalen medf\u00f8rer ikke \u00f8kte kostnader for Bergen kommune. Aktiviteten i omr\u00e5desatsingene tilpasses rammene som til enhver tid er tilgjengelige i form av statlige tilskudd og kommunale bevilgninger. Bystyret vedtok i sak 7/21 \u00e5 videref\u00f8re omr\u00e5desatsingene i Loddefjord, Olsvik og Solheim nord, og utvide satsingene med levek\u00e5rssonene Solheim s\u00f8r og Slettebakken. Byr\u00e5den gir i saken ogs\u00e5 status p\u00e5 arbeidet med omr\u00e5desatsinger i Bergen og legger frem forslag til programbeskrivelse for satsingene p\u00e5 Slettebakken og i Solheim. Helhetlig innsats i levek\u00e5rsutsatte omr\u00e5der Omr\u00e5desatsing er et virkemiddel for \u00e5 skape varige forbedringer, gjennom en ekstra innsats i levek\u00e5rsutsatte omr\u00e5der i Norge. Arbeidet er tett knyttet til FNs b\u00e6rekraftsm\u00e5l, som setter s\u00f8kelys p\u00e5 \u00e5 utrydde fattigdom, redusere ulikhet, og fremme b\u00e6rekraftige byer og lokalsamfunn. Det overordnede m\u00e5let med omr\u00e5desatsingene er \u00e5 styrke lokalsamfunn og bidra til \u00e5 redusere de sosiale forskjellene i omr\u00e5der med store levek\u00e5rsutfordringer. Levek\u00e5rs- og velferdsutfordringer i utsatte omr\u00e5der kan v\u00e6re sv\u00e6rt komplekse og kalles ofte \u00abwicked problems\u00bb. Slike utfordringer krever samarbeid og innsats p\u00e5 tvers av fagomr\u00e5der og sektorer, samt nytenkning innenfor omr\u00e5der som for eksempel sosialtjenester, boligpolitikk, byutvikling og oppveksttjenester. Det er et sentralt prinsipp at de som blir p\u00e5virket av arbeidet, deltar aktivt i l\u00f8sningene. Omr\u00e5desatsingene er forankret i nasjonale f\u00f8ringer og st\u00f8ttes av flere stortingsmeldinger. Tiltakene som settes inn, har som m\u00e5l \u00e5 forbedre lokalsamfunnenes tilgang til tjenester, \u00f8ke tryggheten, og bedre innbyggernes livskvalitet. Dette kan inkludere fysiske forbedringer som bygging av skoler og parker, sosiale og kulturelle tiltak for \u00e5 styrke frivilligheten og innbyggernes deltakelse, men ogs\u00e5 utvikling av kommunale tjenester for \u00e5 utjevne sosial ulikhet. 1 Bergen kommunes folkehelseoversikter gir et bilde av hvordan folkehelseutfordringer er fordelt i ulike deler av byen. I enkelte omr\u00e5der er det en opphopning av b\u00e5de sosiale levek\u00e5rsutfordringer som barnefattigdom, lav deltakelse og sysselsetting, og fysiske utfordringer, som d\u00e5rlig tilrettelagte uteomr\u00e5der, f\u00e5 sosiale m\u00f8teplasser og trafikale utfordringer. Bystyret har valgt omr\u00e5desatsing som et av flere virkemiddel for \u00e5 bidra til \u00e5 utjevne de sosiale forskjellene i Bergen (sak 319/12). Organisering av omr\u00e5desatsing i Bergen For \u00e5 sikre en helhetlig og effektiv tiln\u00e6rming til omr\u00e5desatsingene er de organisert som programmer der lokalsamfunn, kommunen og staten jobber sammen for \u00e5 m\u00f8te utfordringer i bestemte omr\u00e5der. M\u00e5let er \u00e5 bruke ressursene effektivt og skape en samlet innsats i en gitt tidsperiode. I arbeidet skal flere virkemidler ses i sammenheng, og man arbeider med \u00e5 utvikle nye arbeidsformer, metoder og tiltak. Omr\u00e5desatsing ber\u00f8rer hele kommuneorganisasjonen. I Bergen har byr\u00e5dsavdeling for Byutvikling (BBU) hovedansvaret for \u00e5 lede og koordinere omr\u00e5desatsingene p\u00e5 tvers av alle byr\u00e5dsavdelinger. Byr\u00e5det er programeier, og kommunaldirekt\u00f8rene styrer og prioriterer arbeidet internt gjennom den interne styringsgruppen. Statlige samarbeidspartnere som KDD og Husbanken st\u00f8tter satsingene med tilskudd og statlig koordinering, og er en del av den eksterne styringsgruppen. For \u00e5 f\u00e5 en helhetlig innsats, og fremme effektivt samarbeid p\u00e5 tvers av byr\u00e5dsavdelingene er det oppnevnt en kontaktperson fra hver byr\u00e5dsavdeling. Kontaktpersonene skal v\u00e6re en d\u00f8r\u00e5pner inn i egen byr\u00e5dsavdeling og underliggende etater. De skal bidra til \u00e5 legge til rette for samarbeid p\u00e5 tvers av byr\u00e5dsavdelingene, og sikre at innsatsen er godt koordinert, unng\u00e5 overlappende tiltak og dobbeltarbeid. Lokale koordinatorer spiller en viktig rolle ved \u00e5 sikre at arbeidet er godt organisert og dekker de lokale behovene i de utvalgte omr\u00e5dene. Organiseringen av programarbeidet gir mulighet til \u00e5 pr\u00f8ve ut nye metoder og samarbeidsformer, samtidig som den s\u00f8rger for at tiltakene passer inn i kommunens overordnede planer. Byr\u00e5den erfarer at dagens organisering for omr\u00e5desatsing er hensiktsmessig, og at arbeidet p\u00e5 Slettebakken og Solheim implementeres i den eksisterende organisasjonsmodellen. Figur 1: Organisering av omr\u00e5desatsing i Bergen 2 Arbeidsmetodikk Gjennom omr\u00e5desatsingene jobber kommunen kunnskapsbasert og m\u00e5lrettet mot lokale utfordringer. Arbeidet er delt inn i fem faser. Lokal medvirkning er sentralt i alle faser, og skal bidra til \u00e5 danne kunnskapsgrunnlag, styrke lokaldemokratiet og utforske nye l\u00f8sninger p\u00e5 komplekse problemer. Figur 2. Faser i en omr\u00e5desatsing (Husbanken) I oppstartsfasen av en omr\u00e5desatsing kommer kommunen inn i et omr\u00e5de med erkjennelsen av at man ikke sitter med det totale bildet, og et tydelig \u00f8nske om \u00e5 f\u00e5 st\u00f8rre innsikt i stedets egenart og lokale kontekst. Arbeidet er basert p\u00e5 likhetstankegang og deltakerdemokrati, og \u00f8nsket om \u00e5 h\u00f8re flere stemmer. Et solid kunnskapsgrunnlag med b\u00e5de kvantitative og kvalitative data er utgangspunktet for alt videre arbeid. P\u00e5 bakgrunn av kartlegging- og medvirkningsarbeid i oppstartsfasen utarbeides det programbeskrivelser. Programbeskrivelsene har et langsiktig perspektiv med minst fem til syv \u00e5rs varighet, og er retningsgivende for kommunens innsats i perioden. De utarbeides i samarbeid med statlige samarbeidsparter. F\u00f8r gjennomf\u00f8ringsfasen mobiliseres b\u00e5de kommunale, statlige, private og frivillige krefter til \u00e5 dra i samme retning mot felles m\u00e5l. Dette krever lokal tilstedev\u00e6relse og en kontinuerlig dialog med ulike akt\u00f8rer, i motsetning til tradisjonelle tidsavgrensede medvirkningsprosesser. For \u00e5 styrke lokaldemokratiet opprettes n\u00e6rmilj\u00f8grupper og ad-hoc arbeidsgrupper som inkluderer lokale organisasjoner, n\u00e6ringsliv og beboere. Disse gruppene sikrer transparens, gir innbyggerne informasjon, og mulighet til \u00e5 gi innspill til aktuelle planer og tiltak. Det legges ogs\u00e5 til rette for direkte dialog mellom innbyggere og beslutningstakere gjennom \u00e5rlige folkem\u00f8ter og \u00e5pne kontordager. Her kan innbyggerne stille sp\u00f8rsm\u00e5l til politisk ledelse og f\u00e5 informasjon fra ulike kommunale etater. Dette fremmer engasjement og deltakelse, og bygger tillit. Den siste fasen av en omr\u00e5desatsing handler om \u00e5 sikre at positive effekter vedvarer etter at programmet er avsluttet. I avsluttede omr\u00e5desatsinger som indre Laksev\u00e5g og Ytre Arna har man blant annet en rekke nye byrom, skoler og andre m\u00f8teplasser som varige ressurser for lokalmilj\u00f8ene. Kunnskapsutvikling er en sentral del av omr\u00e5desatsingen i Bergen kommune og skal bidra til mer treffsikker og kunnskapsbasert tiln\u00e6rming i utviklingen av b\u00e6rekraftige og inkluderende nabolag. Det er egen f\u00f8lgeforskning p\u00e5 tjenesteutviklingsprosjektet for \u00e5 redusere frafall i skolen i Loddefjord og Olsvik. Kommunen har ogs\u00e5 en offentlig ph.d. som forsker p\u00e5 nabolagseffekter og skolevalg. Status omr\u00e5desatsingene i Loddefjord og Olsvik Hovedm\u00e5let i intensjonsavtalen med KDD om omr\u00e5desatsinger i Loddefjord og Olsvik i perioden 2019-2026 er \u00e5 utbedre fysiske og sosiale forhold og bidra til \u00e5 motvirke sosial ulikhet n\u00e5r omr\u00e5dene fortettes og videreutvikles. For \u00e5 n\u00e5 dette m\u00e5let skal det jobbes med tema som gode n\u00e6rmilj\u00f8, innovasjon for \u00e5 styrke gjennomf\u00f8ringsgraden i videreg\u00e5ende skole og byutvikling som bidrar til \u00e5 \u00f8ke omr\u00e5dets attraktivitet. 3 S\u00e5 langt har omr\u00e5desatsingene i Loddefjord og Olsvik bidratt til positiv utvikling i begge omr\u00e5der. I l\u00f8pet av de f\u00f8rste fem \u00e5rene er det gjennomf\u00f8rt flere fysiske opprustninger, og det er satset p\u00e5 et \u00f8kt aktivitetstilbud, s\u00e6rlig for barn og unge. I 2021 startet et eget tjenesteutviklingsarbeid for \u00e5 redusere frafall i skolen og \u00f8ke trivsel og mestring, i regi av byr\u00e5dsavdeling for barnehage og skole (BBS). Arbeidet skiller seg ut fra annet utviklingsarbeid p\u00e5 feltet da det er lagt s\u00e6rlig vekt p\u00e5 innovasjon og metodeutvikling innenfor skolenes pedagogikk. I samarbeid med NAV Bergen Vest utforskes ogs\u00e5 metoder for hvordan skolesektoren og NAV sammen kan bidra til \u00e5 \u00f8ke gjennomf\u00f8ringsgraden i videreg\u00e5ende skole ved m\u00e5lrettet innsats p\u00e5 overganger og deltidsjobb for enkelte ungdommer. Innenfor byutviklingsfeltet har det v\u00e6rt arbeidet med flere offentlige planer. I tillegg har utbyggingen av Sotrasambandet startet opp. Det gjenst\u00e5r oppstart av flere st\u00f8rre investeringstiltak i regi av kommunen i begge omr\u00e5der. Disse prosjektene er fremdeles under planlegging og vil ikke v\u00e6re fullf\u00f8rte innen utgangen av 2026 n\u00e5r dagens samarbeidsavtale med KDD g\u00e5r ut. Folkehelseoversikten (2023) for Bergen kommune viser at omr\u00e5dene fremdeles er blant de med st\u00f8rst utfordringer p\u00e5 indikatorer som sosial ulikhet, lavt utdanningsniv\u00e5 og ensomhet. Dette understreker viktigheten av fortsatt innsats for \u00e5 oppn\u00e5 reell og varig forbedring. For \u00e5 n\u00e5 m\u00e5lene med omr\u00e5desatsingene og sikre b\u00e6rekraftige l\u00f8sninger innen byutvikling, sosial mobilitet, utdanning samt fysisk og psykisk helse vil kommunen trenge mer tid enn den tidsavgrensede innsatsen i gjeldende avtale med KDD. Erfaringer fra omr\u00e5desatsingene i Solheim nord, Ytre Arna og indre Laksev\u00e5g viser at varige endringer krever mer enn 7 \u00e5rs ekstraordin\u00e6r innsats. I henhold til samarbeidsavtalen med KDD ble det gjennomf\u00f8rt en midtveisevaluering av omr\u00e5desatsingene i Loddefjord og Olsvik for perioden 2019-2022. Dokumentet ligger som vedlegg til saken. Erfaringer herfra er brukt i utviklingen av programbeskrivelsen for Solheim og Slettebakken. Status omr\u00e5desatsingene p\u00e5 Slettebakken og i Solheim I bystyresak 7/21 vedtok bystyret at det skulle startes opp omr\u00e5desatsing p\u00e5 Slettebakken og at levek\u00e5rssonen Solheim s\u00f8r skulle inng\u00e5 i en st\u00f8rre satsing i L\u00f8vstakkomr\u00e5det. Arbeidet med kunnskapsgrunnlag for disse satsingene startet i 2023, og ble gjennomf\u00f8rt etter modell for omr\u00e5desatsingene i Loddefjord og Olsvik. Med bakgrunn i de kartlagte utfordringene og mulighetene i omr\u00e5dene, er det utarbeidet en programbeskrivelse for det videre arbeidet. Programbeskrivelsen er utarbeidet i samarbeid med andre byr\u00e5dsavdelinger og i dialog med Husbanken. Dokumentet danner grunnlag for det videre samarbeidet med staten og gir rammer for innsatsen i omr\u00e5dene i \u00e5rene fremover. Programbeskrivelsen beskriver m\u00e5l, oppgaver og innretning p\u00e5 arbeidet. Hovedm\u00e5let med satsingene er \u00e5 utbedre fysiske og sosiale forhold og bidra til \u00e5 motvirke sosial ulikhet n\u00e5r omr\u00e5dene fortettes og videreutvikles. Satsingene skal bidra til en varig forbedring av tjenester og n\u00e6rmilj\u00f8kvaliteter i begge omr\u00e5dene. Arbeidet er organisert i tre delprogram: Delprogram 1: Trygge og inkluderende n\u00e6rmilj\u00f8 Dette delprogrammet skal bidra til \u00e5 oppgradere omr\u00e5dene fysisk, sette i gang og styrke sosiale og kulturelle tiltak og etablere flere m\u00f8teplasser for aktivitet og dialog. M\u00e5let er \u00e5 skape inkluderende n\u00e6rmilj\u00f8 der flere deltar aktivt. 4 Delprogram 2: Oppveksttjenester som bidrar til sosial utjevning Ved \u00e5 teste ut nye modeller for kommunale tjenester skal programmet bidra til \u00e5 redusere sosial ulikhet og styrke oppvekstvilk\u00e5rene. Det skal jobbes med tidlig spr\u00e5kutvikling, utvikling av barnehager som n\u00e6rmilj\u00f8senter, styrke inkluderingsarbeidet og hjelpe ungdom inn i arbeidslivet. Delprogram 3: B\u00e6rekraftig bolig- og byutvikling Dette delprogrammet skal bidra til \u00e5 gj\u00f8re omr\u00e5dene mer attraktive og skape et mer variert bomilj\u00f8. Barns trygghet og stabile oppvekstvilk\u00e5r er sentrale m\u00e5l. For \u00e5 n\u00e5 m\u00e5let skal det blant annet arbeides med boligsammensetning, boligsosiale virkemidler, samt prioritering av levek\u00e5r og lokale behov i videre planlegging og utvikling. For \u00e5 kunne gjennomf\u00f8re grepene i programbeskrivelsen og stimulere til bedre n\u00e6rmilj\u00f8kvaliteter og tjenesteutvikling p\u00e5 Slettebakken og Solheim er det behov for \u00f8kte bevilgninger fra staten. Utvidelse og forlengelse av avtale med KDD Bystyret i Bergen (sak 21/7) har bedt byr\u00e5det jobbe aktivt mot bevilgende myndigheter for \u00e5 sikre ytterligere finansiering til omr\u00e5desatsingene, slik at innsatsen kan utvides og forsterkes. KDD har avvist kommunens anmodning om \u00e5 inng\u00e5 en egen avtale om omr\u00e5desatsingene p\u00e5 Slettebakken og i Solheim, men har \u00e5pnet for \u00e5 inkludere de to omr\u00e5dene i gjeldende avtale for Loddefjord og Olsvik. Gjeldende avtale varer frem til 2026. Utvidelsen vil i utgangspunktet ikke medf\u00f8re \u00f8kte bevilgninger fra KDD, men vil gi tilgang til andre statlige tilskuddsmidler og prioriteringer forbeholdt omr\u00e5der med avtale om omr\u00e5desatsing. Omr\u00e5desatsinger har tidligere v\u00e6rt forbeholdt de st\u00f8rste byene i Norge. I Meld. St. 28 (2022- 2023) Gode bysamfunn med sm\u00e5 skilnader ble det lagt opp til en utvidelse av omr\u00e5desatsingene til flere kommuner. Per 2025 er det 14 kommuner som har avtale med KDD om omr\u00e5desatsinger. Stortingsmeldingen la ogs\u00e5 opp til at KDD kun skal inng\u00e5 fem\u00e5rige avtaler om omr\u00e5desatsinger, og at det skal arbeides med \u00e5 bedre n\u00e6rmilj\u00f8kvaliteter og tjenesteutvikling som en del av satsingene. I Statsbudsjettet for 2025 ble den totale bevilgningen til omr\u00e5desatsinger i Norge noe redusert sammenlignet med 2024. For Bergen kommune er det hensiktsmessig \u00e5 starte de innledende samtalene om reforhandling av gjeldende avtale allerede v\u00e5ren 2025. For \u00e5 kunne arbeide systematisk med \u00e5 bedre n\u00e6rmilj\u00f8kvaliteter og tjenesteutvikling er det behov for \u00f8kte bevilgninger, og dette vil v\u00e6re et viktig tema i reforhandlingen av avtalen. P\u00e5 statlig niv\u00e5 er det potensial for mer koordinering p\u00e5 tvers av departementer og direktorater. Som del av en reforhandling b\u00f8r et av temaene v\u00e6re hvordan andre departementer, som for eksempel Kunnskapsdepartementet, Barne- og familiedepartementet og Helse- og omsorgsdepartementet, kan bidra inn i omr\u00e5desatsingene i Bergen. Strategi for m\u00e5lrettet bruk av statlige midler i vedtatte satsingsomr\u00e5der For \u00e5 sikre en helthetlig innsats fra flere ulike sektorer og fagomr\u00e5der i utsatte byomr\u00e5der, settes det p\u00e5 nasjonalt niv\u00e5 ogs\u00e5 av tilskuddsmidler fra andre departement til omr\u00e5derettet arbeid. Tilskuddsmidlene er knyttet til det enkelte departements ansvarsfelt, og er \u00f8remerket kommuner med avtale om omr\u00e5desatsing. Kommunen kan selv jobbe mer m\u00e5lrettet med \u00e5 s\u00f8ke p\u00e5 statlige tilskudd som gjelder levek\u00e5r, og bruke de i de vedtatte satsingsomr\u00e5dene. Som en del av koordineringsarbeidet vil det 5 sammen med de andre byr\u00e5dsavdelingene kartlegges aktuelle statlige tilskuddsordninger og s\u00f8knader knyttet til satsingsomr\u00e5dene vil samordnes. \u00d8konomiske konsekvenser: Det er kommunene som b\u00e6rer hovedkostnadene i omr\u00e5desatsinger gjennom sine ordin\u00e6re drifts- og investeringsbudsjetter. I tillegg til dette tildeler staten \u00e5rlige tilskudd. Totalt for 2025 vil Bergen motta 18,7 mill i statlige tilskuddsmidler til omr\u00e5desatsing fra KDD og Husbanken. I tillegg er det satt av en kommunal egenandel p\u00e5 2,9 millioner kroner \u00e5rlig for \u00e5 st\u00f8tte opp om innsatsen. En stor andel av tilskuddene fra staten blir finansierte over tilskuddsordningen \u00abOmr\u00e5desatsing i byer\u00bb i Statsbudsjettet (kap. 590 Planlegging og byutvikling, post 65 Omr\u00e5desatsing i byer). Midlene i denne tilskuddsordningen skal brukes til \u00e5 styrke inkludering, utvikle trygge bomilj\u00f8er, forbedre offentlige tjenester og forebygge utenforskap. For \u00e5 kunne s\u00f8ke p\u00e5 disse midlene m\u00e5 det inng\u00e5s fler\u00e5rige avtaler mellom kommunen og KDD. I 2019 inngikk kommunen en samarbeidsavtale med KDD om omr\u00e5desatsinger i Loddefjord og Olsvik i perioden 2019-2026. I Statsbudsjettet for 2025 er det satt av 11 mill. til omr\u00e5desatsingene i Loddefjord og Olsvik. Bergen mottar ogs\u00e5 tilskudd til omr\u00e5desatsing fra Husbanken (kap. 590 Planlegging og byutvikling, post 72 Bustad og omr\u00e5deutvikling i byar). Bergen kommune har siden 2012 mottatt \u00e5rlige tilskudd fra Husbanken til omr\u00e5desatsinger i indre Laksev\u00e5g, Ytre Arna og Solheim nord. Fra 2023 er innsatsene flyttet til de nye satsingsomr\u00e5dene Slettebakken og Solheim (nord/s\u00f8r). Midlene fra Husbankens tilskuddsordning skal brukes til forbedring av fysiske og sosiale milj\u00f8er, samt \u00f8kt trygghet og livskvalitet i levek\u00e5rsutsatte omr\u00e5der. Bevilgningene fra Husbanken har variert fra 6,5 og 7,9 mill. per \u00e5r. I Statsbudsjettet for 2025 er det bevilget 7,7 mill. kroner til Bergen. Programbeskrivelsene for omr\u00e5desatsingene i Bergen utarbeides i samarbeid med staten. Dokumentene legger f\u00f8ringer for hvilke behov for statlige midler kommunen vil ha i forbindelse med satsingene, og hvordan midlene knyttet til satsingen b\u00f8r brukes. Programbeskrivelsene danner grunnlag for s\u00f8knader om statlige midler til konkrete tiltak i disse omr\u00e5dene, ogs\u00e5 fra andre departement. Eventuelle nye tiltak som krever kommunal finansiering m\u00e5 vurderes i forbindelse med fremtidig rullering av handlings- og \u00f8konomiplan, prim\u00e6rt gjennom omdisponering innenfor eksisterende budsjettrammer. Dette gj\u00f8res fra de aktuelle byr\u00e5dsavdelingene. Byr\u00e5dens vurdering og anbefaling/konklusjon: Gode levek\u00e5r for alle innbyggere er en forutsetning for et b\u00e6rekraftig og inkluderende samfunn. Byr\u00e5den vil prioritere m\u00e5lrettet innsats i levek\u00e5rsutsatte omr\u00e5der, og vil videref\u00f8re grepene med tjeneste- og n\u00e6rmilj\u00f8utvikling fra omr\u00e5desatsingene i Loddefjord og Olsvik til de to nye satsingsomr\u00e5dene p\u00e5 Slettebakken og i Solheim. For \u00e5 sikre en avtale med staten for omr\u00e5desatsingene p\u00e5 Slettebakken og Solheim \u00f8nsker byr\u00e5den \u00e5 utvide gjeldende avtale med Kommunal- og distriktsdepartementet (KDD) for Loddefjord og Olsvik med de to nye omr\u00e5dene. Byr\u00e5den erfarer at omr\u00e5desatsingene i Loddefjord og Olsvik har bidratt til positiv utvikling. Det er imidlertid fortsatt utfordringer knyttet til sosial ulikhet og ensomhet i omr\u00e5dene. Byr\u00e5den mener at en forlenget satsing i disse omr\u00e5dene er n\u00f8dvendig for \u00e5 sikre b\u00e6rekraftige l\u00f8sninger innen utdanning, folkehelse og byutvikling. Byr\u00e5den foresl\u00e5r \u00e5 innlede forhandlinger med staten i 2025 for \u00e5 forlenge avtalen med KDD om omr\u00e5desatsingene i Bergen. 6 Slettebakken og Solheim er blant de omr\u00e5dene i Bergen med h\u00f8yest andel barn i lavinntektsfamilier og andel unge som faller utenfor skole og arbeid. En oppvekst i lavinntekt har ikke bare negative konsekvenser for den enkelte, men inneb\u00e6rer ogs\u00e5 kostnader for samfunnet. Byr\u00e5den mener at \u00e5 l\u00f8fte flere ut av fattigdom gir en betydelig samfunns\u00f8konomisk gevinst ved \u00e5 redusere offentlige utgifter til helse og velferd, \u00f8ke arbeidsdeltakelsen og styrke den samlede verdiskapningen i samfunnet. Byr\u00e5den \u00f8nsker \u00e5 satse p\u00e5 tidlig spr\u00e5kutvikling og integreringstiltak i omr\u00e5desatsingene p\u00e5 Slettebakken og i Solheim. Spr\u00e5kferdigheter og inkludering i tidlig alder legger grunnlaget for mestring i skolen, videre utdannelse og deltakelse i samfunnet som er viktig for \u00e5 bryte fattigdomssirkler og sosial ulikhet. Byr\u00e5den ser at tiltak som sommerjobb/deltidsjobb for ungdom kan v\u00e6re et effektivt grep for \u00e5 gi unge arbeidserfaring, styrke tilknytningen til arbeidslivet og forebygge utenforskap. For kommunen er det en investering i fremtidig arbeidskraft og et middel for \u00e5 redusere sosiale forskjeller, ved \u00e5 gi ungdom mulighet til \u00e5 delta uavhengig av \u00f8konomisk eller sosial bakgrunn. Byr\u00e5den vil peke p\u00e5 at det er viktig for innbyggernes helse og trivsel \u00e5 ha tilgang til helsefremmende n\u00e6rmilj\u00f8, gode boliger og trygge bomilj\u00f8. Gode bomilj\u00f8 kan forebygge ensomhet, fremme aktivitet og styrke inkludering. Inkluderende tiltak som fysiske oppgraderinger av n\u00e6rmilj\u00f8et, bedre belysning, flere sosiale m\u00f8teplasser og gode aktiviteter for barn og unge bidrar til \u00f8kt trygghet og felleskap. Utrygghet i bomilj\u00f8 kan p\u00e5virke livskvalitet og trivsel negativt, og byr\u00e5den vil understreke viktigheten av en samordnet boligsosial satsing med fokus p\u00e5 trygge bomilj\u00f8. Samarbeid med innbyggerne er avgj\u00f8rende for \u00e5 sikre at satsingene bygger p\u00e5 lokale behov og styrker lokalsamfunnets ressurser. Byr\u00e5den vurderer ogs\u00e5 samarbeid med n\u00e6ringslivet og frivillige organisasjoner som avgj\u00f8rende for \u00e5 lykkes med omr\u00e5desatsingene. N\u00e6ringslivet bidrar med ressurser, arbeidsplasser og kompetanse som styrker lokal utvikling og skaper varige muligheter for innbyggerne. Frivilligheten tilf\u00f8rer lokalkunnskap, engasjement og sosiale m\u00f8teplasser som bygger felleskap og tilh\u00f8righet. Gjennom et godt og tett samarbeid mellom offentlige, private og frivillige akt\u00f8rer sikres en helhetlig innsats som kan l\u00f8fte levek\u00e5rene og styrke b\u00e6rekraften i utsatte omr\u00e5der. Byr\u00e5den vil videref\u00f8re dagens organisasjonsform av omr\u00e5desatsingen i Bergen og vil presisere at det er kommunen som helhet som ber\u00f8res og skal jobbe med de vedtatte satsingsomr\u00e5dene. For \u00e5 sikre en helhetlig og effektiv innsats som m\u00f8ter de spesifikke behovene i de mest utsatte omr\u00e5dene i byen ber byr\u00e5den alle byr\u00e5dsavdelinger om \u00e5 prioritere satsingsomr\u00e5dene. Byr\u00e5den vil peke p\u00e5 at regjeringen har \u00f8kt forventingene til hva omr\u00e5desatsinger skal levere uten \u00e5 \u00f8ke bevilgningene tilstrekkelig til Bergen. Byr\u00e5den mener det er uheldig at regjeringen gjennomf\u00f8rte et budsjettkutt i bevilgningen til omr\u00e5desatsinger i \u00e5rets statsbudsjett og vil oppfordre regjeringen til \u00e5 prioritere storbyene i fremtidige budsjetter for \u00e5 sikre god m\u00e5loppn\u00e5else av omr\u00e5desatsingene. Byr\u00e5den ser at Bergen f\u00e5r betydelig lavere tilskudd enn Oslo til dette arbeidet. I 2025 alene f\u00e5r Oslo mer i tilskudd enn det Bergen har f\u00e5tt til sammen siden 2011. Byr\u00e5den vil arbeide aktivt inn mot bevilgende myndigheter for \u00e5 f\u00e5 tildelt mer til Bergen, med s\u00e6rlig vekt p\u00e5 prosjekter innenfor tjenesteutvikling som del av omr\u00e5desatsingene. Byr\u00e5den ser videre potensial for \u00e5 utl\u00f8se statlige tilskudd fra flere departementer til omr\u00e5desatsingene, og ber alle byr\u00e5dsavdelinger i Bergen kommune om \u00e5 s\u00f8ke relevante tilskudd for \u00e5 styrke kommunens helhetlige innsats i de vedtatte satsingsomr\u00e5dene. Byr\u00e5det har en tydelig forventing om at omr\u00e5desatsningen i Bergen prioriteres i kommende statsbudsjett. 7 Vedtakskompetanse: Byr\u00e5dets fullmakter vedtatt av bystyret i sak 462/24 pkt. 2.16 Iverksetting av vedtak fattet i bystyrets organer. Byr\u00e5det har ansvar for og myndighet til \u00e5 iverksette og f\u00f8lge opp vedtakene som bystyret og bystyrets organer treffer. Byr\u00e5d for byutvikling innstiller til byr\u00e5det \u00e5 fatte f\u00f8lgende vedtak: 1. Byr\u00e5det utvider gjeldende avtale med Kommunal- og distriktsdepartementet om omr\u00e5desatsinger i Loddefjord og Olsvik til ogs\u00e5 \u00e5 gjelde omr\u00e5desatsinger p\u00e5 Slettebakken og i Solheim. 2. Byr\u00e5det starter forhandlinger med Kommunal- og distriktsdepartementet i 2025 om forlengelse av avtalen om omr\u00e5desatsingene i Bergen. 3. Byr\u00e5det slutter seg til programbeskrivelsen for omr\u00e5desatsingene p\u00e5 Slettebakken og i Solheim. 4. Byr\u00e5det vil jobbe aktivt opp mot bevilgende myndigheter for \u00e5 \u00f8ke statens bevilgninger til omr\u00e5desatsinger i Bergen. 5. Byr\u00e5det ber alle byr\u00e5dsavdelinger om \u00e5 prioritere de vedtatte satsingsomr\u00e5dene, og \u00e5 benytte seg av statlige tilskuddsordninger knyttet til utjevning av levek\u00e5r. Dato: 28. januar 2025 Christine Kahrs Byr\u00e5d for byutvikling Dokumentet er godkjent elektronisk. Vedlegg: Forslag til programbeskrivelse for omr\u00e5desatsing p\u00e5 Slettebakken og Solheim Midtveisevaluering omr\u00e5desatsing Loddefjord og Olsvik 2019-2022 Midtveisevaluering av tilskuddsordningen i omr\u00e5desatsingen i Loddefjord og Olsvik 8 "
}