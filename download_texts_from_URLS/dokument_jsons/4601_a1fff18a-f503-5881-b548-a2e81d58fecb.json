{
  "dokument_id": "a1fff18a-f503-5881-b548-a2e81d58fecb",
  "doc_type": "case_presentation",
  "kommune": 4601,
  "tittel": "H\u00f8ringsuttalelse - forslag til ny rettshjelpsforskrift, endringer i sal\u00e6rforskriften og enkelte andre forskrifter og mindre endringer i tvangsfullbyrdelsesloven",
  "url": "https://bergen.kommune.no/politikere-utvalg/api/fil/bk360/10745661/Framstilling-Horingsuttalelse-forslag-til-ny-rettshjelpsforskrift-endringer-i-salaerforskriften-og-enkelte-andre-forskrifter-og-mindre-endringer-i-tvangsfullbyrdelsesloven",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/96101-2 H\u00f8ringsuttalelse - forslag til ny rettshjelpsforskrift, endringer i sal\u00e6rforskriften og enkelte andre forskrifter og mindre endringer i tvangsfullbyrdelsesloven Hva saken gjelder: Justis- og beredskapsdepartementet har sendt ut et h\u00f8ringsnotat med forslag til ny rettshjelpforskrift, endringer i sal\u00e6rforskriften og enkelte andre forskrifter og forslag til mindre endringer i tvangsfullbyrdelsesloven. H\u00f8ringsfrist: 26. august 2024. Forslagene i h\u00f8ringsnotatet er delt i tre deler: 1. Hoveddelen gjelder forslag til ny rettshjelpforskrift og er en oppf\u00f8lging av Lov 20. desember 2023 nr. 109 om endringer i rettshjelploven (ny modell for \u00f8konomisk behovspr\u00f8ving) (h\u00f8ringsnotatet del II). Loven ble vedtatt av Stortinget 15. desember 2023 og sanksjonert i statsr\u00e5d 20. desember 2023. Den nye modellen for \u00f8konomisk behovspr\u00f8ving vil gj\u00f8re at flere f\u00e5r tilgang p\u00e5 offentlig st\u00f8ttet rettshjelp. Lovendringene og den nye forskriften kan ikke tre i kraft f\u00f8r en digital l\u00f8sning for s\u00f8knader, som er under utvikling, er p\u00e5 plass. Forslaget til ny rettshjelpforskrift inneholder blant annet n\u00e6rmere regler om fastsetting av betalingsevnen og egenandelen, samt innsending og behandling av s\u00f8knader om fri rettshjelp. I tillegg videref\u00f8res enkelte bestemmelser fra rettshjelpforskriften 2005 med noen spr\u00e5klige og strukturelle endringer. 2. Den neste delen i h\u00f8ringsnotatet gjelder enkelte endringer i sal\u00e6rforskriften (h\u00f8ringsnotatet del III). Disse er ikke en oppf\u00f8lging av endringene i rettshjelploven. 3. Den siste delen gjelder n\u00f8dvendige justeringer som f\u00f8lge av at rettshjelperordningen opph\u00f8rer n\u00e5r advokatloven settes i kraft (h\u00f8ringsnotatet del IV). Byr\u00e5dens vurdering og forslag til h\u00f8ringsuttalelse: Det er i dag s\u00f8kers inntekt og formue som er avgj\u00f8rende for om vedkommende oppfyller det \u00f8konomiske vilk\u00e5ret, jf. rettshjelploven \u00a7 11 andre ledd og \u00a7 16 andre ledd. Med de vedtatte endringene i rettshjelploven innf\u00f8res det et nytt \u00f8konomisk vilk\u00e5r for behovspr\u00f8vd rettshjelp og nye kriterier for den \u00f8konomiske behovspr\u00f8vingen. Etter endringene i rettshjelploven \u00a7 11 andre ledd og \u00a7 16 andre ledd kan s\u00f8knad om fritt rettsr\u00e5d eller fri sakf\u00f8rsel innvilges til den som har en betalingsevne som ikke overstiger fem ganger folketrygdens grunnbel\u00f8p, jf. lov 28. februar 1997 nr.19 \u00a7 1-4 om folketrygd. Den \u00f8vre grensen er dermed regulert i rettshjelploven. 1 Byr\u00e5dens vurdering er at det er gjort et grundig arbeid i forslaget, som ogs\u00e5 sikrer at den \u00f8vre grensen for \u00e5 kvalifisere til rettshjelp vil \u00f8ke fra \u00e5r til \u00e5r, i takt med \u00e5rlig oppjustering av grunnbel\u00f8pet i folketrygden. Den \u00f8konomiske fordelen med \u00e5 v\u00e6re flere i husstanden vil i st\u00f8rre grad hensyntas. Byr\u00e5den er positiv til at dekningsgradene for ektefeller eller andre som lever sammen med felles \u00f8konomi blir h\u00f8yere enn i dag og dermed en h\u00f8yere andel som kan f\u00e5 innfridd fri rettshjelp. At flere kan f\u00e5 tilgang til fri rettshjelp er et gode, og en fremtidig felles digital s\u00f8keportal vil kunne gi en oversiktlig og tilgjengelig ordning. L\u00f8sningen legger opp til at flere opplysninger skal innhentes automatisk, slik at den som s\u00f8ker i utgangspunktet ikke beh\u00f8ver \u00e5 hente inn opplysninger om og dokumentasjon av fors\u00f8rgeransvar, inntekt og formue selv. S\u00f8keren vil ha mulighet til \u00e5 kvalitetssikre og eventuelt fremme innsigelser mot opplysningene som innhentes. Samlet vil dette gi s\u00f8ker en oversikt over dokumentasjon som legges til grunn, og mulighet for \u00e5 kommentere disse. En digital l\u00f8sning vil ogs\u00e5 kunne redusere risikoen for manuelle feil. Byr\u00e5den stiller seg bak forslaget til ny rettshjelpsforskrift, og de endringer som er foresl\u00e5tt i h\u00f8ringsnotatet. Vedtakskompetanse: Byr\u00e5dets fullmakter \u00a7 6, vedtatt av bystyret 16. desember 2020 i sak 378/20: Byr\u00e5det avgir h\u00f8ringsuttalelser p\u00e5 vegne av Bergen kommune. H\u00f8ringsuttalelser avgitt av byr\u00e5det sendes uten ugrunnet opphold Bystyrets kontor til orientering. Saksframlegget ansees ikke \u00e5 v\u00e6re av prinsipiell karakter. Forretningsutvalget har i sak 225/24 besluttet at byr\u00e5det kan avgi h\u00f8ringsuttalelse. Byr\u00e5d for barnevern, sosiale tjenester og mangfold innstiller til byr\u00e5det \u00e5 fatte f\u00f8lgende vedtak: 1. Byr\u00e5det avgir h\u00f8ringsuttalelse til forslag til \u00abNy rettshjelpsforskrift, endringer i sal\u00e6rforskriften og enkelte andre forskrifter og mindre endringer i tvangsfullbyrdelsesloven\u00bb, slik den fremkommer av byr\u00e5dens forslag. 2. Melding om vedtak sendes Bystyrets kontor. Dato: 6. august 2024 Charlotte Spurkeland Byr\u00e5d for barnevern, sosiale tjenester og mangfold Dokumentet er godkjent elektronisk. Vedlegg: H\u00f8ringsbrev \u2013 forslag til ny rettshjelpsforskrift H\u00f8ringsnotat \u2013 forslag til ny rettshjelpsforskrift, mv. 2 "
}