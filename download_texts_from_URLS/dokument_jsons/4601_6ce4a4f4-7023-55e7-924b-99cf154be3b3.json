{
  "dokument_id": "6ce4a4f4-7023-55e7-924b-99cf154be3b3",
  "doc_type": "case_presentation",
  "kommune": 4601,
  "tittel": "Dam Skredderdalen - forprosjekt og prinsippvalg",
  "url": "https://bergen.kommune.no/politikere-utvalg/api/fil/bk360/12377733/Framstilling-Dam-Skredderdalen-forprosjekt-og-prinsippvalg",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/68640-13 Dam Skredderdalen - forprosjekt og prinsippvalg Hva saken gjelder: Saken gjelder valg av alternativ for restaurering/nedleggelse av dam Skredderdalen. Dam Skredderdalen er en del av Mulelvvassdraget i Sandviken. Dammen ligger nedstr\u00f8ms Nedrediket og var inntaksdam for Mulevannverkets reduksjonsbasseng ved Fjellveien. Dammen tilfredsstiller ikke dagens krav i damsikkerhetsforskriften, og det er behov for tiltak. Byr\u00e5det har tidligere besluttet \u00e5 rehabilitere dammen til en kostnad p\u00e5 17,7 MNOK. Det viser seg at det har v\u00e6rt gjort prosjekteringsfeil i grunnlaget, og vedtatt l\u00f8sning lar seg ikke gjennomf\u00f8re. Det er n\u00e5 utarbeidet et nytt forprosjekt (vedlagt) med alternativsvurderinger for dammen, inkludert ny dam p\u00e5 samme sted, flytting av dam og nedleggelse av dam. Saken legges n\u00e5 frem for bystyret da den inneb\u00e6rer prinsipielle avklaringer. Byr\u00e5det anbefaler at dammen legges ned, med f\u00f8lge at vannmagasinet vil forsvinne. Bakgrunn og historikk: Ved revurdering av dam Skredderdalen i 2014 ble det klart at dammen ikke tilfredsstiller krav i damsikkerhetsforskriften. Dammen er vurdert \u00e5 v\u00e6re i konsekvensklasse 3 (nest h\u00f8yeste konsekvensklasse), med stort skadepotensial ved svikt eller feilfunksjon i vassdragsanlegget. Manglene gjelder: - Stabilitet: Lavere partier av dammen er ikke stabile (vederlager), damh\u00f8yder over 10 meter er ikke stabile - Det m\u00e5 etableres opplegg for \u00e5rlig avlesning av lekkasjer - Plan for overv\u00e5king og instrumentering m\u00e5 utarbeides - Tilstandsgraden til tappesystemet er d\u00e5rlig - Manglende sikring av tappesystem i forhold til allmenheten - Diverse anmerkninger i forbindelse med utstyr som ikke lenger er i bruk mm. 1 Plan for rehabilitering av vassdragsanlegg 2020 \u2013 2030 ble vedtatt av Bergen bystyre 24.02.2021. Dam Skredderdalen inng\u00e5r i prosjektpakke 3, med planlagt utf\u00f8relse av tiltak i 2022 \u2013 2023. Av planen kommer det frem at Tilsyn og revurderingene har avdekket manglende sikkerhet, og NVE har i vedtak 9.2.2016 og 3.1.2017 satt krav om plan for rehabilitering. I 2020 ble det gjennomf\u00f8rt alternativsvurderinger og forprosjekt for fornying av dam Skredderdalen internt i Bergen Vann. P\u00e5f\u00f8lgende prosjektering ble gjennomf\u00f8rt. Byr\u00e5det behandlet 08.12.2022 i sak 1336/22 gjennomf\u00f8ringsvedtak for rehabilitering av dam Skredderdalen. Byr\u00e5det vedtok \u00e5 gjennomf\u00f8re rehabilitering av dammen til en totalkostnad p\u00e5 17,7 MNOK. Summen er avsatt i handlings- og \u00f8konomiplanen (H\u00d8P) for 2025 \u2013 2028, men forskj\u00f8vet i tid med forventet oppstart i 2029. Bergen bystyre behandlet 25.01.2023 i sak 14/23 s\u00f8knad om endring og rehabilitering av damanlegg i Skredderdalen etter plan- og bygningsloven. Bystyret innvilget dispensasjon fra bestemmelser i kommuneplanens arealdel knyttet til plankrav, byggegrense langs sj\u00f8 og vassdrag og tiltak i LNF-omr\u00e5der. Bystyret vedtok ogs\u00e5 en merknad om \u00e5 tilstrebe at stien i Skredderdalen utbedres under anleggsperioden. Teknisk plan for rehabiliteringen ble sendt til Norges vassdrags- og energidirektorat (NVE) i 2021. H\u00f8sten 2023 kom NVE med tilbakemelding om at det forel\u00e5 en prosjekteringsfeil som ikke kunne utbedres. Den vedtatte l\u00f8sningen for rehabilitering av dam Skredderdalen kan dermed ikke gjennomf\u00f8res slik den er prosjektert. Bergen Vann har i etterkant av det ovennevnte gjennomf\u00f8rt nytt forprosjekt for \u00e5 vurdere alternative l\u00f8sninger for dam Skredderdalen. Kort om dam Skredderdalen: Dam Skredderdalen ligger i Mulelvvassdraget. Den ble bygget i 1882 og p\u00e5bygget i 1924, overl\u00f8pskanal er bygget i 1937. Dammen har v\u00e6rt en del av byens vannforsyning, og tidligere har Mulelvvassdraget v\u00e6rt utnyttet til m\u00f8lledrift. Inntaksdammen og overl\u00f8pet er tekniske kulturminner. Det g\u00e5r en mye brukt turvei forbi dammen, med stort behov for vedlikehold/utbedring. Vassdraget har ikke v\u00e6rt tilknyttet vannforsyningen siden 2014. Det er overf\u00f8ringskanal til Svartediket fra Mulelvvassdraget. Forprosjekt og alternativsvurderinger: Forprosjektet har vurdert tre alternativer, der det ene har tre underalternativer. For beskrivelse av alternativene i sin helhet vises det til vedlagt forprosjekt. Under oppsummeres alternativene kort. Alle alternativene inkluderer restaurering av turvei mellom vannverket og dam Skredderdalen. I alternativene der dammen legges ned vil naturstein fra dagens konstruksjon gjenbrukes som trinn i en ny turvei/eseltrapp. Alternativ A med underalternativ: Fjerne den eksisterende dammen og etablere ny dam Skredderdalen som massiv betongdam Ny dam gir muligheter til \u00e5 tilpasse fundamentet, slik at dammen blir beregningsmessig stabil. Det er behov for ny tappeluke og nytt arrangement for vannforsyning. A.1 \u2013 Samme plassering, h\u00f8yde og h\u00f8yeste regulerte vannstand (HRV) som dagens murdam Det etableres ny betongdam med samme plassering, h\u00f8yde og HRV som dagens dam. Dette vil kreve betydelige grunnarbeider for \u00e5 utbedre helningen p\u00e5 fundamentet. 2 A.2 \u2013 Plassert lenger oppstr\u00f8ms, samme h\u00f8yde og HRV som dagens murdam Det etableres ny betongdam lenger oppstr\u00f8ms i magasinet der grunnforholdene er bedre. Damkrone og HRV blir lik som i dag. Alternativet gir mindre dam og mindre vannspeil enn i dag. A.3 \u2013 Plassert lenger oppstr\u00f8ms, senket damkrone og HRV, st\u00f8rste h\u00f8yde syv m Etablering av betongdam med samme plassering som A.2, men med senket damkrone og HRV (4,12 m lavere enn dagens HRV). Alternativet gir mindre dam og mindre vannspeil enn i dag. Alternativ B: Ombygging av dagens dam og betydelig senking av vannspeilet. Eksisterende dam bygges om, og HRV senkes syv meter. Det etableres seks spennankere med stag gjennom dammen og feste ca. 25 meter ned i fjell. Det m\u00e5 etableres floml\u00f8p ved \u00e5 rive vederlaget p\u00e5 den ene damsiden. Vannspeilet vil bli betydelig redusert, og arbeidet med dammen vil v\u00e6re en p\u00e5kjenning for n\u00e6rmilj\u00f8et under utf\u00f8relsen. Alternativ C: Nedleggelse av dam Deler av den eksisterende dammen fjernes i dypl\u00f8pet slik at vannet kan ledes gjennom. Vannspeilet blir fjernet i sin helhet. Det er estimert behov for \u00e5 rive en ca. ti meter bred seksjon av dammen i full h\u00f8yde, med skr\u00e5ningshelning p\u00e5 hver side p\u00e5 maks 40 grader. Stein fra dammen vil bli brukt til \u00e5 lage en erosjonssikret kanal gjennom det gamle magasinet fra innl\u00f8pskonstruksjonen s\u00f8r\u00f8st for dammen. Figur 1 \u2013 Visualisering av alternativ for nedleggelse av dam, sett fra nedstr\u00f8ms side Revurdering av utg\u00e5tt prosjekt Det utg\u00e5tte prosjektet med planlagt fornyingsalternativ har blitt vurdert p\u00e5 nytt. Det er funnet en l\u00f8sning for \u00e5 gj\u00f8re den tidligere prosjekterte l\u00f8sningen forskriftsmessig stabil. En slik l\u00f8sning er vurdert \u00e5 v\u00e6re \u00f8konomisk og teknisk sv\u00e6rt krevende, og er ikke arbeidet videre med. \u00d8konomi Det er utarbeidet et kostnadsestimat, vist i 3 Tabell 1 for de ulike alternativene i forprosjektet. Kostnadsestimatet er et tidlig overslag og uten usikkerhetsanalyse. For alle alternativer er opprustning av turvei/eseltrapp inkludert med en kostnad p\u00e5 ca. 1,2 MNOK. Alternativ C kommer ut som det klart billigste alternativet med et kostnadsestimat p\u00e5 9 MNOK. Tabell 1: Oppsummering av kostnadsestimat for forprosjektet Klimagassberegninger Det er utarbeidet en innledende vurdering av klimagassutslipp for de ulike alternativene for \u00e5 vise de relative forskjellene p\u00e5 n\u00e5v\u00e6rende detaljniv\u00e5. Resultatene er vist i Tabell 2. Utslipp knyttet til drift og vedlikehold er ikke inkludert. Det er ikke estimert klimagassutslipp for alternativ B (ombygging) ettersom dette alternativet virker lite realistisk. Utslippene for alternativ B antas \u00e5 v\u00e6re noe h\u00f8yere enn for ny dam, og noe lavere enn for nedleggelse. Tabell 2: Oppsummering av resultatene fra klimagassregnskapet i forprosjektet \u00d8vrige konsekvenser Skredderdalen som vannmagasin Vannmagasinet vil forsvinne ved nedleggelse av dam. Det er mulig \u00e5 tilrettelegge for et bekkeinntak med overf\u00f8ring til Svartediket. Dette m\u00e5 ses p\u00e5 i eget prosjekt. I praksis vil vannmengden i vassdraget representerer tilgjengelig mengde vann, dersom dammen legges ned, da ogs\u00e5 dam Storediket er vedtatt nedlagt. Med hensyn til vannsikkerhet vurderes det ikke problematisk \u00e5 legge ned dammen. Flomdemping Flomdemping har v\u00e6rt vurdert i forprosjektet. Ved alternativene for nedleggelse og fornying er det ikke mulig \u00e5 gjennomf\u00f8re ytterligere flomdemping p\u00e5 grunn av det lille arealet. Situasjonen i Skredderdalen vil ikke bli forverret ved nedleggelsen. Kulturminner Det er utarbeidet et kulturminnegrunnlag for Mulelvvassdraget av Byantikvaren i Bergen kommune. I kulturminnegrunnlaget er inntaksdammen i Skredderdalen vurdert som \u00abet sv\u00e6rt godt bevart teknisk kulturminne med h\u00f8y verdi, selv om det gikk ut av bruk da det nye h\u00f8ydebassenget innsprengt i Fl\u00f8yfjellet ble tatt i bruk i 1997.\u00bb Medvirkning Bymilj\u00f8etaten, Byantikvaren og Bergen Elveforum har gitt uttale i saken. Uttalene er vedlagt, og gjengis kort under. 4 Bymilj\u00f8etaten Tiltaket vurderes \u00e5 ha begrenset p\u00e5virkning p\u00e5 landskapet og friluftslivet som helhet. Bymilj\u00f8etaten mener nedleggelse av dammen er en l\u00f8sning som ivaretar verdier og hensyn til kultur, natur, milj\u00f8 og friluftsliv p\u00e5 en god m\u00e5te. Tilkomst til omr\u00e5det i forbindelse med fremtidig drift, vedlikehold og skogskj\u00f8tsel er viktig. Veier m\u00e5 utbedres og oppgraderes for n\u00f8dvendig bruk i ettertid. Det er positivt at turvei fra vannverket til dam Skredderdalen utbedres i prosjektet. Gjenbruk av stein fra dammen er positivt. Byantikvaren Byantikvarens foretrukne l\u00f8sning er \u00e5 bevare den eksisterende dammen som et teknisk kulturminne, men har forst\u00e5else for at det i dette tilfellet ikke er et realistisk alternativ. Byantikvaren ber om at n\u00e5r elven blir tilbakef\u00f8rt til sitt naturlige l\u00f8p, blir s\u00e5 mye som mulig av damanlegget bevart som historiefortellende element, slik at det ogs\u00e5 i fremtiden vil v\u00e6re lesbart at det har v\u00e6rt en dam p\u00e5 stedet. Bergen elveforum Bergen elveforum viser til sin tidligere uttalelse fra 10.10.2021 ang\u00e5ende det utg\u00e5tte prosjektet. I uttalelsen fra 2021 skriver Bergen Elveforum at en ombygging/ rehabilitering ved dam Skredderdalen har mindre betydning for det biologiske mangfoldet og friluftslivet i den bratte Mulelven. Det er viktig at det opprettholdes en viss minstevannf\u00f8ring nedstr\u00f8ms dammen av hensyn til moser, planter mm., samt opplevelsen av vannstrengen. I den nye uttalelsen understreker Bergen Elveforum viktigheten av \u00e5 sikre minstevannf\u00f8ring i M\u00f8llendalselven, og de spiller inn muligheten for \u00e5 overf\u00f8re tilsiget fra Skredderdalen til Svartediket p\u00e5 nytt. Fremdrift Bergen Vann har startet konsesjonsarbeid for alternativ C, da en slik s\u00f8knad er en langvarig prosess. Detaljplanlegging vil starte etter valg av alternativ og konsesjon for nedleggelse er gitt. Forventet mulig byggetid er 2026/2027. Fagetatens vurdering og anbefaling: Bergen Vann har levert fagnotat i saken (vedlagt). Bergen Vann anbefaler alternativ C (nedleggelse av dam) med bakgrunn i at dette er et av alternativene med lavest kostnad, lavest klimagassutslipp og ingen fremtidige kostnader eller ressursbruk knyttet til forvaltning, drift og vedlikehold med hensyn til damsikkerhetsforskriften. Nedleggelse av dammen inneb\u00e6rer at drikkevannsmagasinet i Skredderdalen forsvinner. Det vil bli tilrettelagt for \u00e5 muliggj\u00f8re etablering av et inntak ved Skredderdalen for overf\u00f8ring av tilsig til Svartediket ved behov p\u00e5 senere tidspunkt. Tiltaket bidrar til \u00e5 tilbakef\u00f8re vannet til sitt naturlige l\u00f8p. Etter at tiltaket er utf\u00f8rt og det gamle magasinomr\u00e5det arrondert, \u00e5pnes det opp for et fint rekreasjonsomr\u00e5de rett over Bergen sentrum. \u00d8konomiske konsekvenser: Det er avsatt 17,7 MNOK i H\u00d8P 2025 \u2013 2028 til rehabilitering av dam Skredderdalen. Midlene er flyttet ut av \u00f8konomiplanens periode og fordelt p\u00e5 \u00e5rene 2029 \u2013 2031. Ved valg av alternativ C (nedleggelse av dam) er totale kostnader estimert til 9 MNOK. Kostnadsestimatet er et tidlig overslag, og det er ikke utf\u00f8rt usikkerhetsanalyse for kostnadene. Detaljert kostnadsprognose med usikkerhetsanalyse vil bli utarbeidet etter valg av alternativ. Kostnadene ved nedlegging av dammen er estimert \u00e5 v\u00e6re lavere enn budsjettmidlene som er avsatt i H\u00d8P. Tiltaket kan dermed gjennomf\u00f8res og finansieres innenfor gjeldende 5 rammer. Periodisering og nedjustering av budsjettet vil bli gjort ved rullering av Handlings- og \u00f8konomiplan. Oppgradering av turvei/eseltrapp p\u00e5 ca. 1,2 MNOK er inkludert i estimatet. Denne delen av prosjektet kan trolig ikke finansieres over selvkost, og det m\u00e5 settes av s\u00e6rskilte midler i forbindelse med rullering av handlings- og \u00f8konomiplanen. Byr\u00e5dets vurdering og anbefaling/konklusjon: Byr\u00e5det st\u00f8tter Bergen Vann, og anbefaler at dam Skredderdalen legges ned som vassdragsanlegg. Byr\u00e5det vil understreke viktigheten av at dammene v\u00e5re er sikre. Dam Skredderdalen er vurdert til konsekvensklasse 3, og vi m\u00e5 sikre at dammen er i forsvarlig tilstand, eller legges ned. Byr\u00e5det vil kort kommentere feilen som er gjort i prosjektet tidligere. Det er, p\u00e5 et sent tidspunkt, oppdaget en prosjekteringsfeil i tidligere valgte l\u00f8sning som ikke gj\u00f8r den gjennomf\u00f8rbar. Byr\u00e5det har fattet gjennomf\u00f8ringsvedtak for prosjektet, som n\u00e5 ikke lar seg utf\u00f8re. Det er uheldig at det er gjort en slik feil. Arbeidet strekker ut i tid, og det brukes un\u00f8dvendige ressurser p\u00e5 \u00e5 gj\u00f8re ting to ganger. P\u00e5 tross av feilen som er gjort er situasjonen h\u00e5ndtert godt. Det er utarbeidet nytt forprosjekt, og Bergen Vann har s\u00f8kt \u00e5 finne l\u00f8sninger som er \u00f8konomisk h\u00e5ndterbare. Anbefalt l\u00f8sning er vesentlig billigere enn tidligere prosjekt. Slik de forel\u00f8pige kostnadsberegningene viser er det klart billigste alternative \u00e5 legge ned dammen. Prisforskjellen p\u00e5 nedleggelse og etablering av ny dam er stor, og byr\u00e5det mener dette i seg selv er et tilstrekkelig godt argument for \u00e5 legge ned dammen. Videre vil man slippe fremtidige kostnader knyttet til vedlikehold av dammen sett opp mot damsikkerhetsforskriften, noe som ogs\u00e5 vil gi besparelser fremover. Dam Skredderdalen er et viktig kulturminne, og byr\u00e5det f\u00f8lger Byantikvarens \u00f8nske om \u00e5 bevare denne. Byr\u00e5det mener likevel at man i alternativ for nedleggelse av dammen har funnet en god l\u00f8sning der sidene av dammen bevares. Gjennom dette grepet vil det fortsatt v\u00e6re mulig \u00e5 lese historien i landskapet. Dette er en problemstilling vi har flere steder i byen, og ogs\u00e5 dam Storediket er valgt nedlagt p\u00e5 tross av dammens kulturminneverdi. Ved nedleggelse av dammen \u00e5pnes det et nytt omr\u00e5de for allmennheten i det tidligere magasinomr\u00e5det, som kan bli et positivt tilskudd til friluftslivet i fremtiden. Turveien fra vannverket til dammen er i sv\u00e6rt d\u00e5rlig stand, og byr\u00e5det ser det som positivt og n\u00f8dvendig at den rustes opp i forbindelse med nedleggelse av dammen. Gjenbruk av naturstein fra dammen i en turvei/eseltrapp er et godt tiltak som b\u00e5de gir besparelser for \u00f8konomi og klimagassutslipp, samtidig som vi gjenbruker historiske materialer i samme omr\u00e5de. Begrunnelse for framleggelse til bystyret: Reglement for bystyret og utvalgene 2023 - 2027: oppdatert versjon etter bystyrets vedtak i B-sak 287-24 den 04.09.2024, pkt. 5.8.2: 5.8.2 Enkeltsaker a. Enkeltsaker som inneb\u00e6rer prinsipielle avveininger som er av politisk interesse. Byr\u00e5det innstiller til bystyret \u00e5 fatte f\u00f8lgende vedtak: 1. Forprosjekt for dam Skredderdalen, datert 11.12.2024 tas til orientering. 2. Dam Skredderdalen legges ned som vassdragsanlegg og alternativ for nedleggelse av dam Skredderdalen i utarbeidet forprosjekt, datert 11.12.2024, legges til grunn for videre arbeid. Byantikvaren, Bymilj\u00f8etaten og Bergen Elveforum skal involveres i det videre arbeidet. 6 3. Periodisering og nedjustering av budsjettet vil bli gjort ved rullering av Handlings- og \u00f8konomiplan. 4. Byr\u00e5det kommer tilbake til bystyret med ev. forslag om gjennomf\u00f8ring av turvei/eseltrapp og tilh\u00f8rende finansiering i forbindelse med budsjettfremlegg/rullering av handlings- og \u00f8konomiplan. Dato: 6. mai 2025 Christine B. Meyer Eivind N\u00e6vdal-Bolstad Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 20.01.2025 Forprosjekt dam Skredderdalen, datert 11.12.2024 Kulturminnegrunnlag Mulelvvassdraget Uttale til forprosjektet fra Bymilj\u00f8etaten Uttale til forprosjektet fra Byantikvaren Uttale til forprosjektet fra Bergen Elveforum 7 "
}