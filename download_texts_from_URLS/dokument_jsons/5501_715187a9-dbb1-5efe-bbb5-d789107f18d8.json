{
  "dokument_id": "715187a9-dbb1-5efe-bbb5-d789107f18d8",
  "doc_type": "case_presentation",
  "kommune": 5501,
  "tittel": "Forskrift om permisjon fra pliktig grunnskoleoppl\u00e6ring, Troms\u00f8 kommune ",
  "url": "https://innsyn.tromso.kommune.no/application/getMoteDokument?dokid=2001670028",
  "tekst": "Arkivsaksnr. 24/05663-1 Saksbehandler Camilla Kristoffersen Saksgang M\u00f8tedato Oppvekst- og utdanningsutvalget 07.06.2024 Kommunestyret 18.06.2024 Forskrift om permisjon fra pliktig grunnskoleoppl\u00e6ring, Troms\u00f8 kommune Kommunedirekt\u00f8rens innstilling til vedtak: \u2022 Forskrift om permisjon fra pliktig grunnskoleoppl\u00e6ring vedtas \u2022 Forskriften er gjeldende fra og med 01.08.2024 Stig Tore Johnsen Kari Henriksen Kommunedirekt\u00f8r Direkt\u00f8r for avdeling oppvekst, utdanning og kultur 1 1. Hva saken gjelder Ny oppl\u00e6ringslov (lov 09.06.2023 nr. 30 om grunnskoleoppl\u00e6ringa og den vidareg\u00e5ande oppl\u00e6ringa (oppl\u00e6ringsloven (2023)) trer i kraft 01.08.2024. Oppl\u00e6ringsloven fra 1998 oppheves n\u00e5r oppl\u00e6ringsloven (2023) trer i kraft. Den nye oppl\u00e6ringsloven gir Troms\u00f8 kommune en plikt til \u00e5 fastsette forskrift om permisjon fra pliktig grunnskoleoppl\u00e6ring jf. ny oppl\u00e6ringslov \u00a7 2-2 fjerde ledd. Troms\u00f8 kommune m\u00e5 derfor vedta slik forskrift innen ikrafttredelse av ny lov. I saksutredningen blir dagens regelverk f\u00f8rst gjennomg\u00e5tt. Deretter redegj\u00f8res det for bestemmelsen i ny oppl\u00e6ringslov, h\u00f8ring og h\u00f8ringsinnspill samt forslag til forskrift. 2. Saksutredning 2.1 Dagens regelverk Det f\u00f8lger av dagens oppl\u00e6ringslov (1998) \u00a7 2-11 at kommunen etter s\u00f8knad kan gi eleven permisjon i inntil to uker. Elever som tilh\u00f8rer et annet trossamfunn enn Den norske kirke har rett til permisjon fra skolen de dagene som trossamfunnet har helligdager. Troms\u00f8 kommune har med hjemmel i \u00a7 2-11 utformet retningslinjer for elevpermisjoner i grunnskolen som beskriver den praktiske fremgangsm\u00e5ten og hvilke hensyn som skal legges vekt p\u00e5 i vurderingen av om det er forsvarlig \u00e5 innvilge permisjon. 2.2 Ny oppl\u00e6ringslov Det f\u00f8lger av ny oppl\u00e6ringslov \u00a7 2-2 fjerde ledd: \u00abKommunen kan gi ein elev permisjon fr\u00e5 skolen dersom eleven f\u00e5r ei oppl\u00e6ring som samla sett er forsvarleg. Kommunen gir forskrift om permisjon fr\u00e5 skolen\u00bb Etter \u00a7 2-2 fjerde ledd kan kommunen gi eleven permisjon hvis eleven f\u00e5r en oppl\u00e6ring som samlet sett er forsvarlig. Forarbeidene til loven beskriver n\u00e6rmere hvilke hensyn som er relevant i vurderingen av hva som er forsvarlig (prp. 57 L (2022-2023) punkt 9.5.5.1 og 69.2.1.2): \u00abFor \u00e5 vurdere kva som er forsvarleg, m\u00e5 det leggjast vekt p\u00e5 l\u00e6ringsutbyttet til eleven, kva som skal skje p\u00e5 skolen i permisjonstida, til d\u00f8mes om det er nasjonale pr\u00f8var eller andre pr\u00f8var, og om foreldra vil s\u00f8rgje for eigna oppl\u00e6ring i permisjonstida. I tillegg m\u00e5 ein vurdere kva som er det beste for eleven, og kva eleven sj\u00f8lv meiner. Kva som er forsvarleg, m\u00e5 vurderast individuelt og m\u00e5 gjerast med grunnlag i fagleg- pedagogisk kunnskap og erfaring. I forsvarlegvurderinga kan det vere relevant \u00e5 leggje vekt p\u00e5 om foreldra vil s\u00f8rgje for at eleven f\u00e5r den oppl\u00e6ringa som m\u00e5 til for \u00e5 kunne f\u00f8lgje med i undervisninga p\u00e5 skolen etter permisjonen\u00bb Dagens begrensning om maksimal permisjon p\u00e5 to uker er fjernet i ny oppl\u00e6ringslov. Dette inneb\u00e6rer at kommunen st\u00e5r fritt til selv \u00e5 fastsette en \u00f8vre grense for permisjonens lengde og antall permisjoner. Kravet i loven om at oppl\u00e6ringen samlet sett skal v\u00e6re forsvarlig vil likevel i seg selv sette ei grense for hvor mange og hvor lange permisjoner eleven kan f\u00e5. Vurderingen av om en elev skal f\u00e5 permisjon er ei skj\u00f8nnsmessig vurdering, og kommunen kan avsl\u00e5 en s\u00f8knad om permisjon selv om det er forsvarlig \u00e5 gi permisjon de skoledagene det er s\u00f8kt om. 2 Ny oppl\u00e6ringslov \u00a7 2-2 fjerde ledd stiller krav om at kommunen fastsetter egne bestemmelser om permisjon i form av lokal forskrift. Forskriften skal kunngj\u00f8res i Norsk Lovtidende. Rett til permisjon p\u00e5 helligdager for de elevene som tilh\u00f8rer andre trossamfunn videref\u00f8res i ny oppl\u00e6ringslov jf. \u00a7 2-2 femte ledd. 2.3 H\u00f8ring, h\u00f8ringsinnspill og vurdering Forslag til forskrift om permisjon fra pliktig grunnskoleoppl\u00e6ring ble sendt ut p\u00e5 h\u00f8ring 26.03.2024. Fristen for \u00e5 komme med innspill var 07.05.2024. Se vedlegg for opplisting av mottakere av h\u00f8ringen. Vi har mottatt h\u00f8ringsinnspill fra Langnes skole Storelva skole, FAU Lunheim, Sandnessund skole, Slettelva skole, Kroken FAU, Borgtun FAU og L\u00f8vemammaene Nord. L\u00f8vemammaene Nord st\u00f8tter forslaget i sin helhet. Til forslag til forskrift \u00a7 6 Innspill Langnes skole mener at forslaget til forskrift \u00a7 6 bokstav b), c) og d) b\u00f8r endres. Langnes skole viser til at det ikke blir riktig \u00e5 vekte at enkelte undervisningsopplegg er viktigere enn andre opplegg n\u00e5r det vurderes om en permisjon skal innvilges. Det samme gjelder etter skolens syn elevenes l\u00e6ringsresultater. Langnes skole mener at dette: \u00abinsinuerer at elever med svak fremgang/lav m\u00e5loppn\u00e5else ikke skal f\u00e5 innvilget permisjon i like stor grad som elever som oppn\u00e5r h\u00f8y m\u00e5loppn\u00e5else\u00bb. Langnes skole mener at dette er stigmatiserende og st\u00e5r for et elevsyn som ikke er forankret i Troms\u00f8skolen. Borgtun FAU har gitt innspill om at forsvarlighet b\u00f8r defineres under permisjonsreglementet. Vurdering Borgtun FAUs innspill om at forsvarlighet b\u00f8r defineres tydeligere st\u00f8ttes, og vi har derfor endret ordlyden i forslagets \u00a7 6 til: \u00abElever kan kun f\u00e5 permisjon hvis en helhetlig forsvarlighetsvurdering tilsier dette\u00bb. Hvilke momenter som kan vektlegges i ei forsvarlighetsvurdering er inntatt i \u00a7 6 bokstav a-f. Vi har endret ordlyden og rekkef\u00f8lgen i \u00a7 6 for \u00e5 presisere momentene ytterligere og for \u00e5 sikre at vurderingene foretas i tr\u00e5d med ny oppl\u00e6ringslov. Det vises videre til lovens forarbeider hvor det fremg\u00e5r hvilke momenter som skal vektlegges i forsvarlighetsvurderinger. Momenter som er relevant if\u00f8lge forarbeidene er elevens l\u00e6ringsutbytte, hva som skal skje p\u00e5 skolen i permisjonstiden (for eksempel om det er nasjonale pr\u00f8ver eller andre pr\u00f8ver), om foreldrene vil s\u00f8rge for egnet oppl\u00e6ring i permisjonstiden, hva som er til barnets beste og elevens mening. Av den grunn er undervisningsopplegg i perioden, og elevens l\u00e6ringsresultater relevante hensyn \u00e5 vektlegge i forsvarlighetsvurderingen. Langnes skoles innspill tas derfor ikke til f\u00f8lge. Til forslag til forskrift \u00a7 7 Innspill Storelva skole, Sandnessund skole, Slettelva skole og FAU Lunheim har gitt innspill om at en lokal begrensning p\u00e5 10 skoledager sammenhengende permisjon er en un\u00f8dvendig begrensning, fordi det er en forsvarlighetsvurdering som skal ligge til grunn. Skolene viser videre til at den nye oppl\u00e6ringsloven ikke legger opp til en tallfestet begrensning p\u00e5 antall sammenhengende dager. 3 Storelva skole mener at med en slik grense vil flere elever skrives ut og inn av skolen for det overskridende antall dager det s\u00f8kes permisjon for. I tillegg kan det skape en utilsiktet praksis og forventning om at elever f\u00e5r permisjon i inntil 10 dager, og at det skj\u00f8nnet som skal ligge til grunn for enhver behandling av permisjonss\u00f8knader delvis erstattes av en \u00ab10-dagersregel\u00bb. FAU Lunheim bemerker at: \u00abSelv om det er viktig \u00e5 s\u00f8rge for at alle barn f\u00e5r oppfylt sine krav til oppl\u00e6ring, s\u00e5 burde familier med ressurser og muligheter til \u00e5 oppfylle alle disse selv ved lengre permisjoner, f\u00e5 mulighet til dette\u00bb. Lunheim FAU viser videre til at ny oppl\u00e6ringslov \u00e5pner opp for \u00e5 gi st\u00f8rre rom for de familier som f\u00e5r til dette, og Troms\u00f8 kommune burde derfor f\u00e5 til et lokalt lovverk som fremmer disse muligheten p\u00e5 en adekvat m\u00e5te. Lunheim FAU viser videre til at permisjon fortsatt m\u00e5 s\u00f8kes om og vurderes individuelt. Kroken FAU bemerker at det er uklart om 10 skoledager gjelder for hele skole\u00e5ret samlet, eller per s\u00f8knad. Kroken FAU viser til at dette praktiseres ulikt p\u00e5 skolene, og at regelverket er utydelig p\u00e5 dette punkt. Kroken FAU ber om at dette presiseres i forskriften. Vurdering Storelva skole, Sandnessund skole, Slettelva skole og FAU Lunheim har gitt innspill ang\u00e5ende forslag til forskrift \u00a7 7. Skolen viser til at en lokal begrensning p\u00e5 10 skoledager sammenhengende permisjon er un\u00f8dvendig. Vi vurderer det slik at regelen om ei maksgrense p\u00e5 ti dager skaper forutsigbarhet for eleven, foreldre og skolen. Vi minner likevel om at det m\u00e5 foretas ei individuell helhetlig forsvarlighetsvurdering i hvert tilfelle. Lengre permisjon enn 10 dager vurderes som uforsvarlig, p\u00e5 grunn av elevens oppl\u00e6ringsplikt, eleven skal tilh\u00f8re et skolemilj\u00f8 og inkluderes i et fellesskap. Det foresl\u00e5s derfor \u00e5 opprettholde at det kun kan gis inntil 10 skoledager elevpermisjon av gangen. Kroken FAU bemerker til samme paragraf at det er uklart hvordan ordlyden skal tolkes. Vi er enig i at det er behov for en presisering og endrer derfor ordlyden til \u00abSkolen kan innvilge permisjon i inntil 10 skoledager i l\u00f8pet av ett skole\u00e5r.\u00bb Til forslag til forskrift \u00a7 8 Innspill Langnes skole p\u00e5peker at ordlyden: \u00abDersom elever er borte fra oppl\u00e6ringen lengre enn innvilget permisjonsperiode, anses dette \u00e5 v\u00e6re ugyldig frav\u00e6r\u00bb er \u00abdirekte feil\u00bb, og viser til at s\u00e5 lenge foreldrene dokumenterer frav\u00e6r, s\u00e5 er det gyldig frav\u00e6r. Videre p\u00e5pekes det at dette ikke vil vises som ugyldig og har ikke noe \u00e5 si for vurdering i orden og atferd. Vurdering Vi \u00f8nsker \u00e5 bemerke at forslagets \u00a7 8 gjelder tilfeller hvor eleven er borte fra oppl\u00e6ringene lengre enn innvilget permisjonsperiode, eller er frav\u00e6rende i perioden til tross for at permisjonss\u00f8knaden avsl\u00e5s. I et slikt tilfelle ansees dette for \u00e5 v\u00e6re et ugyldig frav\u00e6r med mindre foresatt har meldt fra til kontaktl\u00e6rer om at frav\u00e6ret for eksempel skyldes helserelatert frav\u00e6r i tr\u00e5d med forslagets \u00a7 4. Vi viser videre til at skolen skal f\u00f8lge opp ugyldig frav\u00e6r i tr\u00e5d med rutiner for skolen\u00e6rv\u00e6r. Vi endrer derfor ikke forslaget som f\u00f8lge av skolens innspill. \u0308 Til forslag til forskrift \u00a7 9 Innspill Langnes skole mener at kontaktl\u00e6rer b\u00f8r kunne gi eleven permisjon inntil 3 dager. Dette begrunnes med un\u00f8dvendig mye administrasjon for skolens rektor og at kontaktl\u00e6rer har bedre oversikt over elevens totale situasjon. 4 Langnes skole p\u00e5peker at det i ordlyden er skrevet at s\u00f8knad sendes til skolen. Langnes skole mener at ordlyden b\u00f8r endres til at s\u00f8knad sendes digitalt via skolens hjemmeside, og behandles digitalt. Vurdering Vi st\u00f8tter skolens innspill om at kontaktl\u00e6rer b\u00f8r kunne gi eleven permisjon inntil 3 dager og endrer ordlyden i forskriften i tr\u00e5d med dette. Vi minner likevel om foresl\u00e5tt maksgrense p\u00e5 10 dager og at permisjon etter forslaget ikke kan innvilges utover 10-dager. Hva gjelder forslag om \u00e5 endre ordlyden til at: \u00abS\u00f8knad sendes digitalt via skolens nettside\u00bb, s\u00e5 tas ikke dette til f\u00f8lge siden det ikke er alle foresatte som har anledning til \u00e5 sende inn s\u00f8knad digitalt. 2.4 Forslag til forskrift Det foresl\u00e5s \u00e5 fastsette forskrift om permisjon fra pliktig grunnskoleoppl\u00e6ring med hjemmel i ny oppl\u00e6ringslov \u00a7 2-2 fjerde ledd. Ved utarbeidelse av forskriften har vi vektlagt at barn har plikt til grunnskoleoppl\u00e6ring, og elevene skal dermed som hovedregel v\u00e6re p\u00e5 skolen alle skoledager. Ferie og fritidsaktiviteter skal normalt skje utenom skoletiden. Behov for permisjon skal dermed v\u00e6re et unntak. Se vedlagt endelig forskrift hvor foresl\u00e5tte bestemmelser fremg\u00e5r. Merk at det ligger to forslag til forskrift i saken. Dokumentet som heter \u00abForslag til forskrift om permisjon fra pliktig grunnskoleoppl\u00e6ring\u00bb, er forslaget som ble sendt ut i forbindelse med h\u00f8ringen. Endringer gjort p\u00e5 bakgrunn av h\u00f8ringsinnspill er inntatt i dokumentet \u00abEndelig forslag til forskrift om permisjon fra pliktig grunnskoleoppl\u00e6ring\u00bb. 3. Konklusjon Troms\u00f8 kommune fastsetter forskrift om permisjon fra pliktig grunnskoleoppl\u00e6ring i tr\u00e5d med ny oppl\u00e6ringslov \u00a7 2-2 fjerde ledd. Forskriften medf\u00f8rer ingen \u00f8konomiske konsekvenser. 4. Vedtakskompetanse Kommunestyret. Vedlegg H\u00f8ringsbrev \u2013 Forskrift om permisjon fra pliktig grunnskoleoppl\u00e6ringen, Troms\u00f8 kommune Forslag til forskrift om permisjon fra pliktig grunnskoleoppl\u00e6ring 24-05663 - H\u00f8ringsuttalelse forskrift om permisjon fra pliktig grunnskoleoppl\u00e6ring 24_05663 - H\u00f8ringsuttalelse forskrift om permisjon fra pliktig grunnskoleoppl\u00e6ring H\u00f8ringsuttalelse forskrift om permisjon fra pliktig Invitasjon til h\u00f8ring av lokale forskrifter til ny oppl\u00e6ringslov_ Endelig forslag til forskrift om permisjon fra pliktig grunnskoleoppl\u00e6ring, Troms\u00f8 kommune H\u00f8ringsuttalelse forskrift om permisjon fra pliktig grunnskoleoppl\u00e6ring 1722691_1_1 H\u00f8ringsuttalelse - forskrift om permisjon fra pliktig grunnskoleoppl\u00e6ring H\u00f8ringssvar - forskrift om permisjon fra pliktig grunnskoleoppl\u00e6ring H\u00f8ringssvar - forskrift om permisjon fra pliktig grunnskoleoppl\u00e6ring 5 6 "
}