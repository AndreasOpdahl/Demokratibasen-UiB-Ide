{
  "dokument_id": "d5264744-2f34-55b3-ad60-34d1e60327c8",
  "doc_type": "case_presentation",
  "kommune": 5501,
  "tittel": "Troms\u00f8hallen \u2013 godkjenning av konseptvalgsutredning (KVU)",
  "url": "https://innsyn.tromso.kommune.no/application/getMoteDokument?dokid=2001827347",
  "tekst": "Arkivsaksnr. 24/12598-1 Saksbehandler Morten Mo Vik Saksgang M\u00f8tedato Kommunestyret 13.11.2024 Formannskapet 05.11.2024 Milj\u00f8-, idrett-, kultur- og 29.10.2024 samfunnsutviklingsutvalget Troms\u00f8hallen \u2013 godkjenning av konseptvalgsutredning (KVU) Kommunedirekt\u00f8rens innstilling til vedtak: 1. Fremlagt konseptvalgutredning (KVU) for Troms\u00f8hallen godkjennes i henhold til investeringsreglement. 2. Alternativ 1 fra konseptvalgutredning godkjennes som valgt konsept for videre forprosjektarbeid for Troms\u00f8hallen. 3. Det godkjennes oppstart av forprosjekt med utgangspunkt i alternativ 1. Oppstart forutsetter finansiering gjennom ordin\u00e6rt budsjettvedtak i HAP for 2025. 4. Administrasjonen skal som en del av forprosjektet utrede finansieringsmuligheter for prosjektet, herunder inntektskilder som spillemidler, momskompensasjon, st\u00f8tte fra idretten og andre eksterne akt\u00f8rer. En fullstendig finansieringsplan som ogs\u00e5 viser driftskonsept og -kostnader skal legges frem for kommunestyret i forbindelse med en sak om mulig investeringsbeslutning. Stig Tore Johnsen Mette Moh\u00e5g Kommunedirekt\u00f8r Direkt\u00f8r for bymilj\u00f8 1 Hva saken gjelder Saken gjelder godkjenning av konseptvalgutredning (KVU) for Troms\u00f8hallen, samt oppstart forprosjekt, i henhold til kommunens investeringsreglement. Kommunestyret bes om \u00e5 godkjenne fremlagte KVU, slik at prosjektet kan g\u00e5 videre til forprosjektfasen. Etter gjennomf\u00f8rt forprosjekt vil det kreves en ny beslutning fra kommunestyret om igangsetting og gjennomf\u00f8ring av byggeprosjektet. Det er utredet flere alternativer i konseptvalgutredningen. Kommunedirekt\u00f8ren anbefaler kommunestyret \u00e5 g\u00e5 videre med alternativ 1. Dette alternativet inneb\u00e6rer en oppgradering av dagens hall gjennom rehabilitering og et nybygg, for \u00e5 m\u00f8te fremtidige behov innen idrettsaktiviteter og st\u00f8rre arrangementer. L\u00f8sningen ivaretar hallens historiske verdi og brukernes tilknytning, samtidig som det gir en b\u00e6rekraftig l\u00f8sning med redusert milj\u00f8p\u00e5virkning. Bevaring av dagens hall gj\u00f8r det ogs\u00e5 mulig \u00e5 opprettholde drift under byggeperioden, slik at idrettsaktiviteter og skolebruk kan fortsette uten avbrudd. En ny og modernisert Troms\u00f8hall vil ha stor samfunnsnyttig verdi ved \u00e5 fremme folkehelse, fysisk aktivitet og sosial inkludering, spesielt for barn og unge. I forprosjektfasen vil det derfor legges stor vekt p\u00e5 brukerinvolvering og samarbeid med idretten og andre akt\u00f8rer. Troms\u00f8 kommune st\u00e5r i en krevende \u00f8konomisk utfordring som er forventet \u00e5 vedvare i \u00e5rene som kommer. Kommunedirekt\u00f8ren vurderer det som s\u00e6rlig krevende \u00e5 finansiere nye samfunnsnyttige prosjekter gjennom l\u00e5nemidler som utelukkende belaster kommunens drift i \u00e5rene som kommer. Det vil v\u00e6re helt avgj\u00f8rende \u00e5 f\u00e5 til en god og langsiktig finansiering som sikrer en god prosjektgjennomf\u00f8ring. Her m\u00e5 alle gode krefter b\u00e5de kommune, idrett, frivillighet og n\u00e6ringsliv s\u00f8ke sammen for \u00e5 finne gode l\u00f8sninger som lar seg realisere. Vi har gode eksempler fra andre deler av landet hvor man har funnet gode og kreative l\u00f8sninger sammen, og det m\u00e5 n\u00e5 utforskes innenfor rammene av forprosjektet. Det gjelder b\u00e5de nye eierskapsmodeller, driftsmodeller og muligheter for tilskudd, spillemidler, momskompensasjon og andre alternative inntektskilder for \u00e5 sikre en helhetlig og b\u00e6rekraftig finansieringsplan. Saksutredning Bakgrunn Kommunestyret godkjente behovsmeldingen for Troms\u00f8hallen i m\u00f8te 14. februar 2024 (sak 6/24) som grunnlag for videre planlegging og prosjektering. Behovsmeldingen ble utarbeidet gjennom en omfattende prosess med brukerinvolvering, der idretten, skolene og \u00f8vrige interessenter deltok aktivt for \u00e5 identifisere n\u00e5v\u00e6rende og fremtidige behov. Prosessen sikret en grundig kartlegging av brukerbehov og prioriteringer, og la dermed et solid grunnlag for valg av konsept og videre utvikling av prosjektet. Prosjektets form\u00e5l og m\u00e5l Prosjektet har som form\u00e5l \u00e5 modernisere og utvide Troms\u00f8hallen til \u00e5 bli et funksjonelt og fremtidsrettet idrettsanlegg som kan dekke byens behov for idrett, arrangementer og skoleaktiviteter. De strategiske m\u00e5lsettingene inkluderer: 2 \u2022 Oppfylle idrettens krav til spilleflater og tekniske standarder. \u2022 \u00d8ke kapasiteten til \u00e5 gjennomf\u00f8re st\u00f8rre arrangementer. \u2022 Tilrettelegge for bredt sambruk og flerbruk for ulike idretter og aktiviteter. \u2022 Skape en b\u00e6rekraftig og fleksibel l\u00f8sning som kan h\u00e5ndtere endrede brukskrav over tid. Behovsmelding og brukerinvolvering Behovsmeldingen ble utviklet i tett dialog med Troms\u00f8 idrettsr\u00e5d, idrettslagene, skolen, og brukerne av dagens anlegg. Denne prosessen har sikret at de absolutte og viktige kravene som ligger til grunn for prosjektet, er godt forankret og dokumentert i konseptvalgutredningen (KVU). Troms\u00f8hallen er en sentral del av kommunens idrettsinfrastruktur og dekker et bredt spekter av idrettsaktiviteter som h\u00e5ndball, basketball, volleyball, friidrett og flere andre idretter. Den eksisterende hallen er blitt utilstrekkelig for \u00e5 m\u00f8te dagens og fremtidens behov, og det er derfor n\u00f8dvendig med omfattende oppgraderinger og utvidelser. Konseptvalgutredning Konseptvalgutredningen (KVU) for Troms\u00f8hallen er gjennomf\u00f8rt av Norconsult p\u00e5 oppdrag fra Troms\u00f8 kommune. Utredningen omfatter en grundig kartlegging av behov og m\u00e5lsettinger for hallen, og vurderer ulike l\u00f8sninger for rehabilitering og nybygg. M\u00e5let for KVU har v\u00e6rt \u00e5 finne den best mulige l\u00f8sningen som kunne tilfredsstille b\u00e5de eksisterende og fremtidige brukeres krav og behov. En viktig del av utredningen var en workshop som ble avholdt i mai 2024, hvor akt\u00f8rer som Troms\u00f8 Idrettsr\u00e5d, Troms Idrettskrets, friidrettslaget BUL og Troms\u00f8 H\u00e5ndballklubb deltok. Workshopens f\u00f8rste del fokuserte p\u00e5 gjennomgang og forankring av prosjektets situasjonsbeskrivelse, behovsanalyse, m\u00e5l og krav. Andre del bestod av kreative prosesser for \u00e5 utforske ulike muligheter og mulige tiltak for Troms\u00f8hallen, noe som resulterte i flere konkrete konsepter. Gjennom denne prosessen ble det ogs\u00e5 avdekket muligheter for samarbeid med Troms\u00f8 Skiklubb Langrenn og Troms\u00f8 Skiskytterlag, som allerede hadde utarbeidet en egen behovskartlegging. De uttrykte \u00f8nske om et klubbhus/aktivitetshus p\u00e5 Templarheimen, noe som utvidet prosjektets omfang for \u00e5 inkludere skiklubbenes behov. Skiklubbenes medvirkning ble sett som en positiv mulighet til \u00e5 \u00f8ke aktivitetsniv\u00e5et i omr\u00e5det, samtidig som det kunne gi en styrket finansiering gjennom deres \u00f8konomiske bidrag til utbyggingen. Alternativanalysen vurderer n\u00f8ye alle konseptene som ble utviklet gjennom workshopen og mulighetsstudien. Analysen omfatter \u00f8konomiske, tekniske, milj\u00f8messige og samfunnsmessige aspekter ved de ulike alternativene for \u00e5 identifisere det beste konseptet. Kostnadene er kvantifisert, mens nytteverdiene er vurdert kvalitativt. Anbefalingen er at alternativ 1 fra KVU- rapporten best ivaretar de langsiktige behovene for samfunnet og idretten. Etter KVU-rapporten introduserte kvalitetssikring KS1-rapporten et alternativ 1B som en mulig kostnadsbesparende l\u00f8sning, men denne ble ansett som mindre egnet fordi den ikke oppfylte alle krav og behov for idretten. Samlokaliseringen med skiklubbene vurderes som en styrke for prosjektet, da det ikke bare \u00f8ker aktivitetsniv\u00e5et p\u00e5 Templarheimen, men ogs\u00e5 styrker prosjektets finansiering. Skiklubbenes \u00f8konomiske bidrag kan bidra til \u00e5 redusere kommunens kostnader og skape en mer b\u00e6rekraftig l\u00f8sning for videre utbygging og drift. Samlet gir dette prosjektet en bredere 3 samfunnsverdi og legger til rette for sambruk og god ressursutnyttelse, til nytte for b\u00e5de idrettsmilj\u00f8et og \u00f8vrige akt\u00f8rer i Troms\u00f8. Null-Alternativet I de tidlige fasene av utredningen ble et null-alternativ vurdert, som inneb\u00e6rer videref\u00f8ring av eksisterende drift med n\u00f8dvendige strakstiltak for \u00e5 opprettholde forsvarlig drift. Dette alternativet ble raskt vurdert som utilstrekkelig, da det ikke adresserer de langsiktige behovene for idrettsanlegg i Troms\u00f8. Null-alternativet ble derfor ikke inkludert i den endelige evalueringen i KS1-rapporten. Hovedalternativer Etter utelukkelsen av null-alternativet st\u00e5r vi igjen med to hovedalternativer som vurderes som de mest relevante for utviklingen av Troms\u00f8hallen: Alternativ 1: Alternativet inneb\u00e6rer en fullstendig rehabilitering av dagens Troms\u00f8hall, som oppgraderes til en friidrettshall etter moderne standarder. I tillegg planlegges det bygging av en ny storhall med tre konfliktfrie h\u00e5ndballflater, noe som gir stor fleksibilitet for b\u00e5de ballidretter og friidrett. P\u00e5 friidrettsbanen kan det ogs\u00e5 benyttes en ekstra spilleflate ved behov, noe som ytterligere \u00f8ker hallens kapasitet og gir rom for flere aktiviteter samtidig. Den nye storhallen vil inkludere fasiliteter som tilfredsstiller de nasjonale kravene til volleyball, med en hallflate p\u00e5 53x73 meter. Dette gj\u00f8r hallen egnet til \u00e5 arrangere nasjonale og internasjonale turneringer. I tillegg planlegges det tilstrekkelig kapasitet til \u00e5 h\u00e5ndtere store publikumsarrangementer med gode adkomstl\u00f8sninger til tribuner, garderober, og andre tilh\u00f8rende fasiliteter. Skiklubbens n\u00e5v\u00e6rende lokaler vil bli revet, men det er planlagt nye arealer for skiklubben i mellombygget. Dette gir skiklubben tilgang til moderne fasiliteter og \u00e5pner for sambruk med idretten, som blant annet styrketreningsrom, m\u00f8terom, presserom og sosiale soner. Samlokaliseringen gir bedre ressursutnyttelse og legger til rette for et styrket samarbeid mellom idrettslagene. En viktig fordel med dette alternativet er at kontinuerlig drift kan opprettholdes gjennom hele byggeperioden, slik at idrettslagene og skolene kan bruke anlegget uten st\u00f8rre avbrudd. Denne trinnvise gjennomf\u00f8ringen reduserer risikoen for driftsstans og sikrer at idrettens aktiviteter kan opprettholdes, noe som er avgj\u00f8rende for \u00e5 sikre kontinuitet i idrettstilbudet. Alternativet er anbefalt i konseptvalgutredningen p\u00e5 grunn av sin kostnadseffektivitet og evne til \u00e5 oppfylle alle n\u00f8dvendige krav til idrettsfunksjonalitet og statlige tilskuddsordninger. Den kombinerte rehabiliteringen og nybygget vil resultere i et moderne og multifunksjonelt idrettsanlegg som kan m\u00f8te b\u00e5de dagens og fremtidens behov. Det totale arealet for alternativ 1 er 11 641 m2. 4 Alternativ 1B: KS1-rapporten introduserer alternativ 1B som et kostnadseffektiv alternativ sammenlignet med de andre alternativene. Hovedutfordringen med dette alternativet er imidlertid at det ikke oppfyller alle definerte effektm\u00e5l og absolutte krav. Blant annet gir ikke alternativet tilstrekkelig kapasitet til tre konfliktfrie spilleflater, og den overlappende h\u00e5ndballbanen i friidrettshallen reduserer arealet tilgjengelig for friidrett. Alternativet har ogs\u00e5 begrenset tilskuerkapasitet og utfordrende adkomst til tribunene, det er noe som kan forstyrre kamper og publikumsopplevelsen, dette kan p\u00e5virke gjennomf\u00f8ringen av st\u00f8rre arrangementer. I tillegg oppfyller ikke alternativet de n\u00f8dvendige kravene til volleyballbaner, som krever en spilleflate p\u00e5 53x73 meter i henhold til nasjonale standarder. Plasseringen av hallen medf\u00f8rer ogs\u00e5 at skiklubben mister tilgang til klubbhuset fra oversiden, og ny adkomst vil krysse omr\u00e5der regulert som gr\u00f8ntareal. Dette skaper b\u00e5de praktiske og milj\u00f8messige utfordringer. Selv om alternativ 1B kan gi \u00f8konomiske besparelser, anses det som mindre egnet til \u00e5 oppfylle de langsiktige behovene til Troms\u00f8hallen og idretten i Troms\u00f8, siden det verken tilfredsstiller de definerte kravene eller gir tilstrekkelig kapasitet og fleksibilitet for fremtidig bruk. Det totale arealet for 1B er 10 289 m2. 5 \u00d8konomisk vurdering og finansieringsplan I KS1-rapporten ble kostnadsestimater justert opp sammenlignet med tidligere beregninger i konseptvalgutredningen (KVU). Dette skyldes en mer konservativ tiln\u00e6rming i usikkerhetsanalysen. Selv om KS1-rapporten anbefaler en overgang til P85-estimat for \u00e5 sikre en sterkere \u00f8konomisk ramme, vurderes det som hensiktsmessig \u00e5 holde seg til P50-estimatet i denne fasen. Mange usikkerheter har allerede blitt h\u00e5ndtert gjennom tidligere konsekvensutredninger i forbindelse med reguleringsplanen for omr\u00e5det. Det inkluderer tiltak for \u00f8kt bruk av kollektivtransport og avb\u00f8tende tiltak i teknisk infrastruktur som ny skil\u00f8ype, veg, fjernvarme, vann og avl\u00f8p som ble utf\u00f8rt ved utbygging av Troms\u00f8badet. Erfaringer fra rehabilitering av tilsvarende hall som Drammenshallen og ombyggingen av Fokus Kino viser at eldre bygg kan oppgraderes p\u00e5 en b\u00e6rekraftig m\u00e5te, dette er eksempler som reduserer byggtekniske usikkerheter i den eksisterende hallen. Kommunens \u00f8konomiske situasjon er krevende, og stram \u00f8konomistyring og klare prioriteringer er p\u00e5krevd. Det er derfor viktig at forprosjektet inkluderer en grundig vurdering av finansieringsmuligheter, spillemidler, momskompensasjon og bidrag fra eksterne bidragsytere og idretten. Prosjektets b\u00e6rekraftige finansiering kan sikres ved \u00e5 utforske alternative inntektskilder, som utleie av hallen, samt samarbeid med private akt\u00f8rer. Ved \u00e5 utnytte spillemidler for flerbrukshall, friidrettshall og klubbhus, samt momskompensasjon, vil prosjektets nettoinvestering for kommunen kunne reduseres. Det er avgj\u00f8rende \u00e5 maksimere disse bidragene i forprosjektfasen for \u00e5 oppn\u00e5 en \u00f8konomisk ansvarlig ramme som kan presenteres for kommunestyret ved neste beslutningspunkt (BP3) beslutning om gjennomf\u00f8ringsfasen. Det er utarbeidet en finansieringsplan basert p\u00e5 full l\u00e5nefinansiering av investeringskostnadene i prosjektet, finansieringsplanen gir en solid ramme som tar h\u00f8yde for b\u00e5de kortsiktige og langsiktige \u00f8konomiske behov. 6 Leieinntekter kan bidra til langsiktig \u00f8konomisk b\u00e6rekraft. For \u00e5 sikre at dette ikke p\u00e5virker momskompensasjonen negativt, vil utleieavtaler hovedsakelig v\u00e6re basert p\u00e5 \u00e5 dekke driftskostnader i tillegg til ordin\u00e6r utleie under terskelverdier for momskompensasjon. Ved eventuell kommersiell utleie av tilleggsarealer, som kaf\u00e9 eller andre kommersielle omr\u00e5der, vil disse holdes utenfor momskompensasjonsordningen. Basert p\u00e5 KS1-rapportens P50-estimat foresl\u00e5s en forel\u00f8pig total budsjettramme p\u00e5 kr 525 300 000,- for prosjektet f\u00f8r tilskudd, momskompensasjon og bidrag fra skiklubbene. Dette omfatter byggherrekostnader, usikkerhetsavsetninger og \u00f8vrige utgifter. Ved \u00e5 bruke P50-estimatet sikrer vi en balansert tiln\u00e6rming som reflekterer realistiske kostnader og h\u00e5ndtering av risiko. Samspillsmodell i forprosjektfasen gir samtidig mulighet for fleksibilitet og optimalisering til \u00e5 utarbeide en m\u00e5lpris, gjennom tett samarbeid med totalentrepren\u00f8r. M\u00e5lprisen vil fungere som utgangspunkt for de avtalte kostnadene i en totalentreprise, og kan justeres basert p\u00e5 erfaringer underveis i forprosjektet, uten at dette p\u00e5virker den overordnede kostnadsrammen i P50- estimatet. LCC (Livssykluskostnader) LCC-analyse (Livssykluskostnadsanalyse) er en vesentlig del av prosjektets \u00f8konomiske vurdering, og den tar hensyn til b\u00e5de de innledende investeringskostnadene og de langsiktige kostnadene for drift, vedlikehold, energi- og vannforbruk, samt avhendingskostnader. Denne analysen gir et helhetlig bilde av prosjektets totale \u00f8konomi over levetiden og sikrer at valgte l\u00f8sninger gir h\u00f8y verdi over tid. Alternativ 1kombinerer rehabilitering av eksisterende Troms\u00f8hall med et nytt tilbygg, noe som gir lavere investeringskostnader sammenlignet med full nybygging. \u00d8konomiske fordeler oppn\u00e5s ved at eksisterende strukturer oppgraderes til dagens standard, samtidig som de nye elementene designes for lavere drifts- og vedlikeholdskostnader. Totalt sett forventes livssykluskostnadene \u00e5 v\u00e6re moderate, ettersom rehabiliteringen reduserer behovet for omfattende vedlikehold p\u00e5 sikt, og dermed bidrar til at prosjektet fremst\u00e5r som \u00f8konomisk b\u00e6rekraftig. Klima, milj\u00f8 og samfunnsmessige vurderinger Ved \u00e5 gjenbruke eksisterende strukturer reduserer alternativ 1 klimagassutslippene sammenlignet med en l\u00f8sning som inneb\u00e6rer fullstendig rivning og nybygg. Prosjektet forventes \u00e5 ha en moderat milj\u00f8p\u00e5virkning ved \u00e5 oppgradere dagens anlegg til en mer energieffektiv standard og ved \u00e5 redusere behovet for transport og avfallsh\u00e5ndtering knyttet til nybygg. P\u00e5 den samfunnsmessige siden bidrar prosjektet til \u00e5 opprettholde og styrke det lokale idrettsmilj\u00f8et ved \u00e5 gi bedre fasiliteter og \u00f8kt kapasitet for idrettsaktiviteter og st\u00f8rre arrangementer, samtidig som avbrudd i lokal idrettsaktivitet minimeres. Dette vil gi \u00f8kt aktivitetstilbud til barn, unge og frivillige, samt fremme folkehelsen i lokalsamfunnet. Usikkerhets- og risikoh\u00e5ndtering F\u00f8r prosjektet kan starte, er det flere tekniske og \u00f8konomiske usikkerheter knyttet til rehabiliteringen av eksisterende bygningsmasse. Disse usikkerhetene kan p\u00e5virke b\u00e5de kostnader og fremdrift, og derfor m\u00e5 de vurderes grundig i forprosjektfasen. For \u00e5 redusere risikoen for uforutsette utfordringer, er prosjektet planlagt gjennomf\u00f8rt som en samspillsmodell, hvor r\u00e5dgivergruppen og totalentrepren\u00f8ren samarbeider fra starten. Dette gir mulighet til \u00e5 identifisere og l\u00f8se tekniske utfordringer tidlig, noe som kan bidra til kostnadsbesparelser og en mer presis \u00f8konomisk ramme. Samspillsmodellen legger til rette for 7 fleksibilitet i prosjektet ved \u00e5 optimalisere tekniske l\u00f8sninger og effektivisere prosjektgjennomf\u00f8ringen. KS1-rapporten anbefaler bruk av P85 som kostnadsestimat for \u00e5 sikre en tilstrekkelig buffer mot uforutsette kostnader. Samtidig kan samspillsmodellen redusere behovet for denne bufferen ved \u00e5 h\u00e5ndtere usikkerheter tidlig i prosessen, gjennom tett samarbeid og kontinuerlig risikoh\u00e5ndtering. Dersom en detaljregulering blir n\u00f8dvendig, kan det forsinke prosjektets planlagte byggestart sommeren 2025. I forprosjektfasen vil det derfor jobbes med \u00e5 avklare behovet for detaljregulering og tilpasse prosjektet til gjeldende krav. Samspillsmodellen legger til rette for proaktiv h\u00e5ndtering av risikofaktorer og \u00f8kt kontroll gjennom hele prosjektet. Dette bidrar til at prosjektet kan gjennomf\u00f8res effektivt og innenfor de fastsatte \u00f8konomiske rammene, samtidig som sluttresultatet ivaretar de h\u00f8ye kravene som er satt for Troms\u00f8hallen. Konklusjon Kommunestyret bes godkjenne fremlagt KVU for Troms\u00f8hallen, samt godkjenne oppstart forprosjekt i henhold til investeringsreglementet. Alternativ 1 fra konseptvalgutredningen er valgt som det foretrukne konseptet, da det ivaretar idrettens langsiktige behov, tilfredsstiller tekniske krav, og samtidig muliggj\u00f8r videre drift av eksisterende hall under byggeperioden. Prosjektet er av stor samfunnsmessig betydning for Troms\u00f8 ved \u00e5 gi bedre fasiliteter til lokal idrett og fremme folkehelse og fysisk aktivitet, spesielt blant barn og unge. Samlokalisering med skiklubbene vil gi ytterligere synergier ved \u00e5 kombinere ressurser og sikre sambruk av fasiliteter. Kommunens krevende \u00f8konomiske situasjon krever en grundig finansieringsplan. I forprosjektfasen vil det derfor legges vekt p\u00e5 \u00e5 utrede muligheter for tilskudd, spillemidler, momskompensasjon, og samarbeid med eksterne akt\u00f8rer for \u00e5 sikre en helhetlig og b\u00e6rekraftig \u00f8konomisk l\u00f8sning. Prosjektet gjennomf\u00f8res som en samspillsmodell, som gir fleksibilitet til \u00e5 optimalisere kostnader og redusere risiko gjennom tett samarbeid med totalentrepren\u00f8r. Vedtakskompetanse Kommunestyret Vedlegg Troms\u00f8hallen finansieringsplan Behovsmelding Troms\u00f8hallen Troms\u00f8hallen konseptvalgutredning Rapport KS1 Troms\u00f8hallen Konseptskisser_mulighetsstudie KVU Konseptskisser_Alternativanalyse KVU 8 "
}