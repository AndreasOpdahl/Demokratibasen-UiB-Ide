{
  "dokument_id": "7bbd1c14-dc80-5034-b1a4-79bf30289da9",
  "doc_type": "case_presentation",
  "kommune": 4601,
  "tittel": "KS debatthefte 2025 Fra forventning til virkelighet - Innspill fra Bergen kommune",
  "url": "https://bergen.kommune.no/politikere-utvalg/api/fil/bk360/11599059/Framstilling-KS-debatthefte-2025-Fra-forventning-til-virkelighet-Innspill-fra-Bergen-kommune",
  "tekst": " BYR\u00c5DET Byr\u00e5dssak /25 Saksframstilling V\u00e5r referanse: 2024/181639-1 KS debatthefte 2025 Fra forventning til virkelighet - Innspill fra Bergen kommune Hva saken gjelder: Kommunesektorens organisasjon KS inviterer hvert \u00e5r kommunene og fylkeskommunene til \u00e5 gi innspill p\u00e5 behov og prioriteringer f\u00f8r l\u00f8nns- og tariffavtaleforhandlinger og p\u00e5 aktuelle strategiske sp\u00f8rsm\u00e5l som skal bidra til \u00e5 utvikle ny politikk eller sette dagsorden. Dette gj\u00f8res via \u00abDebattheftet 2025. Fra forventning til virkelighet\u00bb. Debattheftet er vedlagt saken. Debattheftet 2025 er todelt. F\u00f8rste del av Debatthefte 2025 handler om forventningsgapet; om gapet mellom det som blir forventet av kommunesektoren og det som er mulig \u00e5 f\u00e5 til med kommunenes rammevilk\u00e5r. Med en kommune\u00f8konomi som er under betydelig press er det behov for gjennomgripende omstilling og t\u00f8ffere prioriteringer framover. Tjenestene kommuner og fylkeskommuner leverer blir stadig mer kostbare, og stadig flere har behov for ressurskrevende tjenester. Samtidig vet vi at vi f\u00e5r flere eldre og f\u00e6rre unge i de kommende \u00e5rene, og det forventes mangel p\u00e5 personell og kompetanse. Gjennom \u00e5 besvare fire sp\u00f8rsm\u00e5l om forventningsgapet, bes kommunen gi innspill p\u00e5 hva kommunen kan gj\u00f8re selv, hva kommunen forventer av KS og hva staten b\u00f8r gj\u00f8re. Kommunen bes ogs\u00e5 om \u00e5 si noe om kommunikasjonen med innbyggere og lokalsamfunn om forventningsgapet. Andre del av Debatthefte 2025 handler om tariff. V\u00e5ren 2025 er det mellomoppgj\u00f8r. Det betyr at det bare er forhandlinger om l\u00f8nn, ikke om hovedtariffavtalens \u00f8vrige bestemmelser. Utforming av avtaleverket for \u00e5 m\u00f8te framtidens utfordringer krever langsiktig og strategisk arbeid. KS ber derfor ikke bare om innspill til mellomoppgj\u00f8ret 2025, men ogs\u00e5 om hva kommunen \u00f8nsker av prioritereringer i utviklingen av avtaleverket fremover, n\u00e5r det blir f\u00e6rre i yrkesaktiv alder og samtidig et \u00f8kende behov for arbeidskraft og nye l\u00f8sninger. Innspillet fra Bergen kommune sammenstilles med de andre Vestland-kommunenes innspill av KS Vestland, og tas med som beslutningsgrunnlag n\u00e5r KS\u2019 Hovedstyre senere behandler temaet. I \u00e5r vil svarene ogs\u00e5 analyseres samlet i en nasjonal FoU-rapport. Sammenstilling av svarene vil f\u00f8lges opp i kommende konferanser og generelt i det interessepolitiske arbeidet. \u00d8konomiske konsekvenser: Saken har ingen \u00f8konomiske konsekvenser ut over vedtatt handlings- og \u00f8konomiplan. Byr\u00e5dens vurdering og anbefaling/konklusjon: Byr\u00e5dsleder anbefaler at Bergen kommune sender svar til KS slik det fremkommer i saksutredningen. 1 Vedtakskompetanse: Byr\u00e5dets fullmakter \u00a7 2, punkt 2.1, vedtatt av Bergen bystyre 27. november 2024 i sak 462/24: Som \u00f8verste ledelse av kommunens administrasjon, som arbeidsgiver, tjenesteleverand\u00f8r, myndighetsut\u00f8ver, samfunnsutvikler og som folkevalgt organ, har byr\u00e5det myndighet til, og ansvar for, \u00e5 forest\u00e5 l\u00f8pende drift og utvikling av kommunens virksomhet. Byr\u00e5dsleder innstiller til byr\u00e5det \u00e5 fatte f\u00f8lgende vedtak: 1. Byr\u00e5det sender innspill til KS vest slik det kommer frem i saksutredningen. 2. Innspillene danner grunnlag for \u00f8vrige innspill til KS i prosessen frem mot mellomoppgj\u00f8ret i 2025. Dato: 28. januar 2025 Christine B. Meyer Byr\u00e5dsleder Dokumentet er godkjent elektronisk. Vedlegg: - KS-Debatthefte-2025 - Eksempler p\u00e5 statlig styring fra ulike tjenesteomr\u00e5der 2 Saksframstilling: Debatthefte del 1: Forventningsgapet Statlig styring gjennom detaljerte krav i lov- og forskrift, kombinert med omfattende veiledere for tjenestekvalitet fra direktorater, begrenser handlingsrommet for lokale prioriteringer. Selv om slik styring kan bidra til likeverdige tjenester i hele landet, blir det lite hensiktsmessig n\u00e5r de \u00f8konomiske rammene til kommunene ikke er tilstrekkelige til \u00e5 yte tjenester som er i samsvar med statlige kravene. Ressurser blir bundet opp p\u00e5 m\u00e5ter som ikke fremmer prioriteringseffektivitet. Samtidig st\u00e5r kommunene i mange sammenhenger overfor en lite koordinert stat, hvor statlige tilsynsmyndigheters h\u00e5ndheving av regelverket kan oppleves som rigid. Dette gjelder ogs\u00e5 Statsforvalterens behandling av klagesaker i forbindelse med kommunale vedtak. \u00d8kt rettsliggj\u00f8ring og mer detaljert og ukoordinert styring fra staten bidrar til \u00e5 \u00f8ke forventningsgapet. Det b\u00f8r v\u00e6re en prioritert oppgave for KS \u00e5 synliggj\u00f8re overfor staten at denne utviklingen ikke er b\u00e6rekraftig. Det er Bergen kommune sin oppfatning at slik statlig styring, kombinert med kommunenes \u00f8konomiske handlingsrom er hoved\u00e5rsaken til det forventningsgapet som n\u00e5 oppst\u00e5r mellom innbyggerne og kommunene. Statlige reformer bidrar til \u00e5 \u00f8ke forventningsgapet. Det er kun unntaksvis at vedtatte reformer fra statlig niv\u00e5 er fullfinansiert for de som skal levere tjenestene. N\u00e5r kommunene ikke gis mulighet til \u00e5 innfri statlige reformer og normer, bidrar statlige myndigheter til \u00e5 svekke tilliten mellom kommunen og dens innbygger, og ogs\u00e5 mellom kommunen som arbeidsgiver og dens ansatte. Norge f\u00e5r en stadig eldre befolkning, noe som gir \u00f8kt ettersp\u00f8rsel etter helse- og omsorgstjenester. Fallende fruktbarhet i befolkingen har v\u00e6rt en tydelig trend over mange \u00e5r og gir seg utslag i f\u00e6rre barnehage- og skolebarn. Den st\u00f8rste delen av kommunenes rammetilskudd fra staten er knyttet til demografi. Det betyr at kommunebudsjettene isolert sett oppjusteres som f\u00f8lge av en aldrende befolkning p\u00e5 samme tid som de nedjusteres for et synkende barnetall. For at det \u00f8konomiske handlingsrommet ikke skal bli mindre, m\u00e5 derfor kommunene klare \u00e5 ta ned utgiftene til barnehage og skole for \u00e5 kunne finansiere deler av veksten innen pleie- og omsorgssektoren. Samtidig ser vi utviklingstrekk med \u00f8kning av psykiske lidelser blant barn og unge, hvor antall barn med diagnoser innenfor for eksempel autismespekteret \u00f8ker og hvor stadig flere barn kvalifiserer for spesialpedagogisk hjelp. Kommunene ser dermed en betydelig \u00f8kning i behovet for kommunale hjelpetiltak og bemanning i barnehage, skole og i helsetjenestene, uten at denne endringen kompenseres i inntektssystemet. Dette er en utvikling det er viktig \u00e5 skaffe mer kunnskap om. Det er samtidig avgj\u00f8rende at finansieringen av kommunesektoren tar h\u00f8yde for slike endringer i hjelpebehov. Krigen i Ukraina har medf\u00f8rt en rekordh\u00f8y bosetting av ukrainske flyktninger i Bergen. Dette legger et betydelig press p\u00e5 kommunen, b\u00e5de n\u00e5r det gjelder kapasitet i tjenestene og til \u00e5 finne boliger til de som skal bosettes. Tilgangen til boliger og tjenester for andre grupper p\u00e5virkes av den h\u00f8ye bosettingen. Kommunens utgifter til bosetting og integrering av flyktninger er h\u00f8yere enn tilskuddene fra staten. Samtidig er det fra statens side lagt til grunn at de statlige tilskuddene skal dekke kommunenes utgifter til dette form\u00e5let. I \u00f8konomiplanperioden 2025 \u2013 2028 vil Bergen kommune arbeide med tiltak for \u00e5 sikre at det i st\u00f8rre grad er samsvar mellom utgifter og inntekter p\u00e5 omr\u00e5det. Ogs\u00e5 KS b\u00f8r ha vedvarende oppmerksomhet p\u00e5 utfordringen, da det vil ha stor betydning for b\u00e5de den enkelte, for kommune\u00f8konomien og for samfunnet som helhet at vi lykkes med integreringen. 3 L\u00f8nns- og prisveksten kompenseres for kommunene gjennom deflatorjustering av de frie inntektene. Deflatoren fastsettes i Statsbudsjettet for det aktuelle budsjett\u00e5ret, og er en vekting mellom l\u00f8nns- og prisvekst. Historiske tall viser at regjeringen over flere \u00e5r har undervurdert veksten. S\u00e6rlig for pandemi\u00e5rene 2021 og 2022 var deflatoren satt betydelig lavere enn faktisk utvikling, men ogs\u00e5 for \u00e5rene etter. Det kan sies \u00e5 ha v\u00e6rt en systemisk underfinansiering av kommunen over flere \u00e5r, hvor kommunene drar med seg \u00abtapet\u00bb videre. Dette er en av de underliggende \u00e5rsakene til kommunenes store \u00f8konomiske utfordringer, som bidrar til det \u00f8kende gapet mellom forventninger til kommunene og kommunenes evne til \u00e5 finansiere tjenester. Det b\u00f8r v\u00e6re en prioritert oppgave for KS \u00e5 bist\u00e5 kommunene i \u00e5 f\u00e5 rettet opp i underfinansieringen fra staten. \u00d8kende kostnader og mindre inntekter setter kommunene i en situasjon de ikke kan komme seg ut av uten hjelp eller avlastning. Uavhengig av i hvilken grad bevilgningene fra statlig hold \u00f8kes, b\u00f8r det derfor l\u00f8ses opp i nasjonale f\u00f8ringer, normer og krav til hvordan kommunene skal innrette tjenestetilbudene sine. Det gjelder ogs\u00e5 s\u00e6rlig for statlig styrte institusjoner som for eksempel Husbanken. Her legges det sterke politiske f\u00f8ringer for hvordan kommunale prosjekter m\u00e5 innrettes dersom de skal oppn\u00e5 statlig medfinansiering. Dagens kommuner er langt fra homogene, og har f\u00f8lgelig sv\u00e6rt ulike behov for tjenestetilbudene de bygger opp. N\u00e5r kommunene tross alt kjenner tjenestemottakerne best, burde de ogs\u00e5 gis st\u00f8rre handlingsrom til \u00e5 bestemme over innretningen av tjenestene. Dagens detaljstyring fra Husbanken utgj\u00f8r i ytterste konsekvens et hinder for ut\u00f8velse av lokaldemokratiet, og st\u00e5r i veien for mer \u00f8konomisk effektive l\u00f8sninger og valg. Videre er det behov for at b\u00e5de KS, staten og kommunene n\u00e5r frem overfor befolkningen med et felles budskap om endrede rammebetingelser i \u00e5rene vi har foran oss, som f\u00f8lge av at det blir flere som skal motta tjenester og f\u00e6rre til \u00e5 utf\u00f8re dem. Dette med utgangspunkt i b\u00e5de de \u00f8konomiske og personellmessige utfordringene som forventes. I forlengelsen av behovet for et felles budskap, vil vi understreke betydningen av klart spr\u00e5k fra KS og kommunenes side i tiden som kommer. Selv om det er aldri s\u00e5 tydelig at kommunene st\u00e5r i en krevende \u00f8konomisk situasjon og at de kommende \u00e5rene vil bli t\u00f8ffe, er det komplekse utfordringer som ligger til grunn for utviklingen. At innbyggere s\u00e5 vel som folkevalgte \u2013 uavhengig av om de sitter p\u00e5 lokalt eller nasjonalt niv\u00e5 \u2013 har et forhold til og forst\u00e5else for hva som skjer ute i kommunene, er avgj\u00f8rende for at KS skal n\u00e5 gjennom med budskapet om hva som trengs. I tillegg til en tydelig og koordinert historiefortelling, b\u00f8r KS vurdere om deler av de mest tekniske utviklingstrekkene kan forklares p\u00e5 enklere m\u00e5ter, for eksempel deflatoren og dens betydning for kommune\u00f8konomien. KS har dermed et viktig arbeid foran seg med \u00e5 forenkle budskapene og s\u00f8rge for at de gj\u00f8res kjent b\u00e5de for innbyggere og folkevalgte. I svarene p\u00e5 de fire f\u00f8lgende sp\u00f8rsm\u00e5lene gir Bergen kommune sine innspill til hvordan kommunen, KS og staten kan redusere og h\u00e5ndtere forventningsgapet. 1. Hvordan kan dere som folkevalgte redusere og h\u00e5ndtere forventningsgapet gjennom aktiviteten i de politiske organene (bystyret og underliggende organer) og samspillet med administrasjonen? Det er n\u00f8dvendig med en god og tydelig forventningsstyring p\u00e5 alle niv\u00e5er. Det krever at det er godt samspill mellom politisk og administrativt niv\u00e5 for \u00e5 avklare hva som er realistisk \u00e5 levere. Folkevalgte b\u00e5de i bystyret og i byr\u00e5det i kommunen m\u00e5 i enda st\u00f8rre grad enn tidligere ha realistiske m\u00e5l for sine vedtak. Dersom bystyret eller byr\u00e5det mener det m\u00e5 reduseres i et tilbud som f\u00f8lge av rammebetingelser vil det v\u00e6re hensiktsmessig at dette ikke kamufleres i vedtak og m\u00e5l. I s\u00e5 fall kan det heller bidra til \u00e5 \u00f8ke forventningsgapet mellom kommunen og innbyggerne. 4 Velferdsteknologi og nye systemer kan effektivisere tjenestene. B\u00e5de lokale og nasjonale myndigheter m\u00e5 prioritere og investere i teknologi som gir innsparinger. Samtidig m\u00e5 b\u00e5de stat og kommune ha et bevisst og kritisk forhold til hva som faktisk gir innsparing. 2. Hvordan kan KS bist\u00e5 i dette arbeidet i den enkelte kommune og fylkeskommune? KS har en viktig rolle i p\u00e5virkningsarbeidet opp mot statlige myndigheter. KS kan samtidig bist\u00e5 med folkevalgtoppl\u00e6ring tilpasset de faktiske realitetene og behovene. Folkevalgtoppl\u00e6ring og informasjonsheftene til KS m\u00e5 i st\u00f8rre grad ta h\u00f8yde for parlamentarismen som flere kommuner og fylkeskommuner bruker. \u00c5 v\u00e6re folkevalgt i en parlamentarisk styrt kommune er annerledes enn i en formannskapskommune., Veiledning og oppl\u00e6ring fra KS m\u00e5 ta h\u00f8yde for begge styringsformene 3. Hvordan kan dere som folkevalgte bidra til \u00e5 skape forst\u00e5else i befolkningen og lokalsamfunnet for at ressursene er begrenset og at dette tvinger frem t\u00f8ffere prioriteringer og alternative l\u00f8sninger? Folkevalgte og administrasjon b\u00f8r gjennom samspill beskrive og konkretisere selve forventningsgapet. Gapet b\u00f8r beskrives ogs\u00e5 ved \u00e5 konkretisere hvilke tjenester som fremover ikke kan leveres innenfor kommunens rammer. Det b\u00f8r herunder oppgis konkret hvilke av tjenestene innbyggerne selv fremover m\u00e5 forvente \u00e5 l\u00f8se som p\u00e5r\u00f8rende for de som i dag mottar tjenester som fremover ikke kan leveres av kommunen, og hvordan de kan g\u00e5 frem for \u00e5 l\u00f8se disse tjenestene. I fremtidens velferd vil samspill mellom kommune, frivillighet og p\u00e5r\u00f8rende v\u00e6re helt avgj\u00f8rende. Her f\u00e5r kommunen b\u00e5de en viktig rolle som tilrettelegger for frivillighet og som tjenesteleverand\u00f8r. Befolkningen og lokalsamfunnet m\u00e5 informeres om at alternativene er at staten enten \u00f8ker sine statlige overf\u00f8ringer og/eller at lovfestede rettigheter senkes/reduseres. Forventningsgapet oppst\u00e5r ikke bare p\u00e5 grunn av begrenset \u00f8konomisk handlingsrom. Det er ogs\u00e5 en merkbar utfordring \u00e5 finne tilstrekkelig bemanning til helse- og omsorgstjenestene. Et prioritert omr\u00e5de for folkevalgte b\u00e5de p\u00e5 nasjonalt og lokalt niv\u00e5 er \u00e5 bidra til at ungdom velger utdanninger innenfor helse- og omsorgstjenestene, og ogs\u00e5 bidra til at det offentlige som arbeidsgivere bidrar til \u00e5 beholde arbeidstakere i omsorgsyrkene. Det er n\u00f8dvendig med tydelig kommunikasjon b\u00e5de i media og i politiske debatter. De fleste kommuner st\u00e5r i en sv\u00e6rt krevende \u00f8konomisk situasjon, og det er mye oppmerksomhet rundt dette. 4. Hva vil v\u00e6re de viktigste budskapene KS kan bringe inn i dialogen med nasjonale myndigheter for \u00e5 redusere statlig detaljstyring, gi mer fleksibilitet og \u00f8ke handlingsrommet lokalt innenfor velferdsomr\u00e5det? Bergen kommune mener at den statlige styringen b\u00e5de er for omfattende og for detaljert. Statlig styring gjennom detaljerte krav i lov- og forskrift, kombinert med omfattende veiledere for tjenestekvalitet fra direktorater, er i utgangspunktet et hinder for lokale prioriteringer. Selv om slik styring kan bidra til likeverdige tjenester i hele landet blir det lite hensiktsmessig n\u00e5r de \u00f8konomiske rammene til kommunene ikke er tilstrekkelige til \u00e5 yte tjenester som er i samsvar med kravene. Det er Bergen kommune sin oppfatning at slik statlig styring, kombinert med kommunenes \u00f8konomiske handlingsrom er hoved\u00e5rsaken til det forventningsgapet som n\u00e5 oppst\u00e5r mellom innbyggerne og kommunene. 5 Omfanget av retningslinjer og veiledere er stort, og den faglige standarden som legges til grunn er ofte sv\u00e6rt h\u00f8y. N\u00e5r avstanden er stor mellom det som settes som standard i nasjonale anbefalinger og det som er mulig gitt kommunens \u00f8konomiske rammer og tilgang p\u00e5 n\u00f8dvendig helsepersonell, f\u00f8rer det til at innbyggere ikke f\u00e5r de tjenester de har rettskrav p\u00e5. Dette er s\u00e6rlig synlig i veiledere fra Helsedirektoratet, og er ogs\u00e5 et standpunkt som tidligere har kommet tydelig frem i h\u00f8ringer som er avgitt av Bergen kommune. B\u00e5de statlige og kommunale myndigheter m\u00e5 med utgangspunkt i tjenesteutm\u00e5lingen vurdere nye kriterier for tjenester etter Helse og omsorgstjenesteloven. I forlengelsen av dette bidrar statlige reformer ytterligere til forventningsgapet. Det er kun unntaksvis at vedtatte reformer fra statlig niv\u00e5 er fullfinansiert for de som skal levere tjenestene. N\u00e5r kommunene ikke gis mulighet til \u00e5 innfri statlige reformer og normer bidrar statlige myndigheter til \u00e5 svekke tilliten mellom kommunen og dens innbygger, og ogs\u00e5 mellom kommunen som arbeidsgiver og dens ansatte. Manglende finansiering av kommunen er like begrensende som statlig detaljstyring. Det har v\u00e6rt en betydelig \u00f8kning i behov for tiltak knyttet til individuell tilrettelegging og individrettede tiltak p\u00e5 grunn av helsemessige utfordringer. Det er ikke alltid det er hensiktsmessig med \u00f8remerkede tildelinger. Disse treffer ikke alltid like godt, og kommunene er mer tjent med rammetildelinger, som kan omfordeles der behovet er st\u00f8rst. Hvis staten likevel velger \u00e5 overf\u00f8re midler til s\u00e6rlige sektorer/tilbud innenfor tjenestene, er det viktig at disse faktisk \u00f8remerkes. Det er uheldig at mange av tjenestene kommunene yter er basert p\u00e5 ulike tilskuddsordninger. Dette gj\u00f8r det utfordrende \u00e5 planlegge for stabil og langsiktig drift. S\u00e6rlig i \u00f8konomisk krevende tider blir det vanskelig \u00e5 prioritere \u00e5 s\u00f8ke statlige tilskudd med nedtrapping og egenandel. Det er derfor \u00f8nskelig at kommunene f\u00e5r mer i frie midler. KS kan bidra til dialog om forventninger til kommunenes tjenester i forhold til tilgjengelige ressursrammer. KS kan arbeide for \u00e5 redusere detaljstyring gjennom lover, forskrift, statlige retningslinjer og veiledere. KS er en viktig stemme for \u00e5 sikre at kommunene har et \u00f8konomisk handlingsrom som bidrar til \u00e5 l\u00f8se de utfordringer en st\u00e5r ovenfor utover demografiutvikling. Det er samtidig viktig \u00e5 p\u00e5peke at storbyene har noen s\u00e6rlige utfordringer, og KS kan bidra til \u00e5 synliggj\u00f8re disse. Debatthefte del 2 - Om mellomoppgj\u00f8ret 2025 og strategisk utvikling av avtaleverket Norge st\u00e5r overfor en demografisk utfordring med en aldrende befolkning og stagnasjon i antallet yrkesaktive. Dette skaper et stort behov for arbeidskraft, spesielt innen helse- og omsorgstjenestene. Det er viktig \u00e5 utvikle avtaleverket for \u00e5 m\u00f8te dagens og framtidens behov. Dette inkluderer fleksible arbeidstidsordninger og bedre oppgavedeling. L\u00f8nns- og arbeidsvilk\u00e5r m\u00e5 bidra til \u00e5 beholde og rekruttere kompetente ansatte, samt \u00e5 utvikle avtaleverket for \u00e5 st\u00f8tte kommunesektorens omstillingsbehov. Arbeid med arbeidstid og heltidsstillinger er sentralt. Flere heltidsstillinger vil bidra til stabil bemanning og bedre tjenester. Det er behov for \u00e5 fordele helgearbeid jevnt og legge til rette for at ansatte kan jobbe heltid gjennom hele yrkeslivet. Bergen kommune har et h\u00f8yt sykefrav\u00e6r som koster mye b\u00e5de \u00f8konomisk og administrativt. Reduksjon av sykefrav\u00e6r krever kontinuerlig innsats gjennom en god n\u00e6rv\u00e6rskultur, godt partssamarbeid og god oppf\u00f8lging fra arbeidsgiver. 6 Riktig oppgavedeling er viktig for \u00e5 bruke kompetansen effektivt. Dette inneb\u00e6rer at ansatte med kompetanse det er knapphet p\u00e5, m\u00e5 brukes til de arbeidsoppgavene som krever nettopp den kompetansen. Andre oppgaver kan utf\u00f8res av andre yrkesgrupper. I svarene p\u00e5 de tre f\u00f8lgende sp\u00f8rsm\u00e5lene gir Bergen kommune sine innspill til mellomoppgj\u00f8ret og til strategisk utvikling av avtaleverket. 5. Hvilke innspill har din kommune/fylkeskommune til KS i forkant av mellomoppgj\u00f8ret 2025, knyttet til for eksempel \u00f8konomisk ramme, prioriteringer, sentrale eller lokale l\u00f8nnstillegg og liknende? Bergen kommune mener stillinger med krav om tre- og fire\u00e5rs utdanning b\u00f8r prioriteres innenfor stillinger med krav om h\u00f8yskoleutdanning, og fagarbeiderstillinger innenfor gruppe 1 Uavhengig av disponibel ramme for \u00e5rets mellomoppgj\u00f8r mener Bergen kommune at avsetting til lokale forhandlinger etter HTA kapittel 4.2.1 b\u00f8r skje i hovedoppgj\u00f8r og ikke i mellomoppgj\u00f8r. En generell og varig utfordring for kommunene er l\u00f8nnsrelasjonen til Spekter. Spekter har et annet l\u00f8nnssystem, med tidligere toppl\u00f8nn enn 16- \u00e5rs trinnet som vi har i v\u00e5r tariffavtale. Relasjonsutfordringen gjelder s\u00e6rlig for stillinger med krav om fire\u00e5rige utdanninger, men ogs\u00e5 for stillinger med krav om tre\u00e5rige utdanninger og fagarbeidere. Verken KS eller Spekter b\u00f8r bidra til en l\u00f8nnsspiral for ulike stillingsgrupper. Likevel er det en erkjennelse at vi konkurrerer i samme marked, og det vil medf\u00f8re store utfordringer for kommunesektoren dersom vi ikke oppfattes som en konkurransedyktig arbeidsgiver. Bergen kommune har i tidligere innspill prioritert de h\u00f8yeste ansiennitetsniv\u00e5ene. I forhold til Spekter er ogs\u00e5 10 \u00e5rs trinnet viktig, s\u00e6rlig for ansatte i stillinger med krav om 4-\u00e5rig utdannelse. Startl\u00f8nn har ogs\u00e5 en viktig rekrutterende funksjon. Erfaringsmessig er nyutdannede og ungdom som velger utdanning mest opptatt av hvilken l\u00f8nn de f\u00e5r ved oppstart i stillingen. Vi st\u00f8tter derfor endringen som kom i hovedoppgj\u00f8ret der startl\u00f8nn ble l\u00f8ftet til 4-\u00e5rs trinnet. Vi er avhengig av b\u00e5de en akseptabel startl\u00f8nn og akseptable ansiennitetstrinn dersom en skal kunne bruke l\u00f8nn aktivt i rekrutteringsarbeidet. L\u00f8nnstillegg for stillinger med rekrutteringsutfordringer b\u00f8r vektlegges. Vi ser at det er store rekrutteringsvansker innenfor helse og omsorgsyrkene, samtidig som s\u00f8kertallene til l\u00e6rerutdanningene, inkludert barnehagel\u00e6rerutdanningen har v\u00e6rt synkende siden 2019. Dette tilsier at det ikke er \u00e5penbart at det b\u00f8r v\u00e6re en omfordeling av l\u00f8nnsmidler mellom de store gruppene i kommunen. En l\u00f8sning er at det blir st\u00f8rre handlingsrom til lokale l\u00f8nnsforhandlinger for \u00e5 sikre fleksibilitet til \u00e5 m\u00f8te lokale utfordringer i arbeidsmarkedet. Bergen kommune mener derfor dette b\u00f8r v\u00e6re hovedregelen i alle hovedoppgj\u00f8r. KS b\u00f8r p\u00e5 vegne av kommunene bidra til \u00e5 gj\u00f8re b\u00e5de l\u00e6reryrkene og helse- og omsorgsyrkene i kommunehelsetjenesten mer attraktivt. Det vil v\u00e6re en forenkling \u00e5 bare peke p\u00e5 l\u00f8nnsniv\u00e5et, men det er trolig en medvirkende \u00e5rsak. Innenfor alle tjenesteomr\u00e5der er det et m\u00e5l om \u00e5 i st\u00f8rre grad utnytte kompetansen til ansatte med fagbrev. Denne gruppen b\u00f8r derfor prioriteres h\u00f8yere enn ufagl\u00e6rte. 7 6. Dagens garantil\u00f8nnssystem gir stillingsgrupper med samme kompetansekrav lik sentral garantil\u00f8nn, uavhengig av tjenesteomr\u00e5de. Ivaretar dette garantil\u00f8nnssystemet kommunens behov, og er det et \u00f8nske om at det videref\u00f8res? Garantil\u00f8nnsystemet ivaretar en del av behovet. Bergen kommune har egne tilpasninger begrunnet i lokale forhold. Dette \u00f8nsker vi at det fortsatt skal v\u00e6re rom for. Det er for Bergen kommune vanskelig \u00e5 se hvordan et alternativt sentralt tariffestet system skal ivareta behovet for fleksibilitet uten at det bidrar til intern konkurranse mellom kommunene. Det er i tillegg viktig at systemet er forst\u00e5elig og forutsigbart. Bergen kommune har, som den st\u00f8rste kommunen i KS-omr\u00e5det, en del s\u00e6rlige utfordringer. Bergen kommune mener det kan vurderes om de individuelle tilleggene i sentrale tariffoppgj\u00f8r skal v\u00e6re like store som \u00f8kning i garantil\u00f8nn. Dersom de individuelle tilleggene, i hvert fall i noen utvalgte tariffoppgj\u00f8r, er noe lavere enn heving av garantil\u00f8nn kan vi f\u00e5 en utjevningseffekt av utilsiktede skjevheter. En ser i dag at ansatte som av en eller annen grunn ligger over garantil\u00f8nnsniv\u00e5et, forblir liggende over. Dette helt uavhengig av om det er tilsiktet at vedkommende skal ligge over. Avl\u00f8nning av stillinger med krav om master gir utfordringer n\u00e5r det l\u00f8ftes utover l\u00f8nnsutviklingen som kan forventes av mellomledere i kapittel 4 eller kapittel 3.4.3. Den l\u00f8nnsmessige uttellingen for \u00e5 g\u00e5 fra fagstilling til mellomlederstilling er blitt stadig mindre. For ansatte med masterutdanning og lang ansiennitet gj\u00f8r l\u00f8nnssystemet og l\u00f8nnsutviklingen de senere \u00e5r at det er et reelt l\u00f8nnsmessig tap \u00e5 s\u00f8ke seg til mellomlederstilling. Med de \u00f8konomiske rammene kommunesektoren har, er det ikke mulig \u00e5 l\u00f8se dette gjennom \u00e5 bruke egne midler til \u00e5 l\u00f8fte mellomledere. Et eksempel p\u00e5 utfordringer med mellomlederstillinger er v\u00e5re innspill de siste \u00e5rene, der vi har trukket frem relasjonsutfordringene mellom avdelingslederne i skolen og lektor og lektor med tillegg, s\u00e6rlig p\u00e5 16-\u00e5rs trinnet. Tilleggene gitt sentralt p\u00e5 lektorkodens 16-\u00e5rs trinn i 2024 gjorde at vi m\u00e5tte bruke en stor andel av rammen i kapittel 3 for \u00e5 unng\u00e5 at relasjonsutfordringene skulle \u00f8ke. 16-\u00e5rs trinnet p\u00e5 master/lektor og lektor med tillegg b\u00f8r derfor ikke prioriteres over andre grupper og trinn. En prioritering av 16-\u00e5rstrinnet i disse gruppene vil forsterke v\u00e5r relasjonsutfordring til avdelingsledere i skolen, og ogs\u00e5 kunne forsterke rekrutteringsutfordringene til skolelederstillingene. Det er viktig for Bergen kommune at lederstillingene, b\u00e5de p\u00e5 mellomleder og enhetslederniv\u00e5 er attraktive, men ogs\u00e5 \u00e5 sikre b\u00e5de \u00e5 beholde og rekruttere gode l\u00e6rere og barnehagel\u00e6rere i fremtiden. Bergen kommune ser en utvikling der stadig flere tar utdanning p\u00e5 masterniv\u00e5. Vi ser s\u00e6rlig at de som tar utdanning der det er krav om 3- eller 4-\u00e5rig utdanning n\u00e5 ofte ogs\u00e5 tar master. Dels er dette en del av samfunnsutviklingen, dels har utdanningsinstitusjoner flere studietilbud p\u00e5 masterniv\u00e5 innenfor fagomr\u00e5dene. Det er ogs\u00e5 et generelt \u00f8nske fra ansatte om mer kompetanse. Vi ser dette innenfor bla. barnehagel\u00e6rerutdanningen. Vi ser ogs\u00e5 en utvikling der statlige myndigheter setter krav om masterutdanning i lovverket. Dette gjelder for eksempel for undervisningspersonale i skolen og for ansatte i barnevernstjenesten fra 2031. Nasjonale endringer med utvidete rettigheter m\u00e5 f\u00f8lges opp med nasjonale midler. Omleggingen til obligatorisk 5-\u00e5rig masterutdanning for l\u00e6rere i grunnskolen gj\u00f8r at en l\u00e6rer ofte starter betydelig h\u00f8yere i l\u00f8nn enn tidligere. For Bergen kommune medf\u00f8rer endringen i l\u00e6rerutdanningen en merkostnad p\u00e5 15-20 millioner kroner \u00e5rlig. N\u00e5r nasjonale myndigheter endrer kompetansekrav m\u00e5 det ogs\u00e5 f\u00f8lge n\u00f8dvendige midler med til kommunene Dersom dette skal v\u00e6re en del av ordin\u00e6r l\u00f8nnsutvikling i kommunesektoren m\u00e5 det enten dekkes gjennom rammen i l\u00f8nnsforhandlingene eller av kommunene selv. Det er ikke gitt at 8 kommunene kan prioritere dette fremfor l\u00f8nnsutvikling til andre grupper eller til \u00e5 dekke behov for andre investeringer i bemanning. Bergen kommune mener at kravene til innplassering i stillingsgruppe for ansatte med masterutdanning b\u00f8r sees p\u00e5. Det er et stort behov for kompetanse i v\u00e5re kommunale tjenester. Stadig flere unge tar masterutdanning innenfor ulike profesjonsyrker, men f\u00e5r ikke l\u00f8nnsmessig uttelling for denne utdanningen. Samtidig b\u00f8r b\u00e5de kommunene og staten ha et bevisst forhold til om kravene til masterutdanning er hensiktsmessig innenfor alle omr\u00e5der. Det er f\u00e5 stillinger innen profesjonsutdanningene i helse, omsorg og utdanning der det er krav om masterutdanning. Kommunene trenger virkemidler for \u00e5 sikre at arbeidstakere med masterutdanningen fortsatt vil v\u00e6re ansatt som for eksempel barnehagel\u00e6rere, sykepleier, sosionom og vernepleier, slik at vi bedre kan sikre at kompetansen kommer tjenestene i kommunen til gode. Hovedtariffavtalen angir en garantil\u00f8nn for stillinger med krav om master som er kr 106.700 h\u00f8yere enn for stillinger med krav om 3-\u00e5rig universitets eller h\u00f8yskoleutdanning. Med en slik forskjell er det utfordrende \u00e5 legitimere at noen yrkesgrupper har lovfestet krav om masterutdanning, og dermed f\u00e5r en rett til vesentlig h\u00f8yere l\u00f8nn, mens kommunen har f\u00e5 virkemidler til \u00e5 behandle andre med relevant master p\u00e5 samme m\u00e5te. Dagens system sikrer en viss forutsigbarhet i at man har en grunnleggende lik l\u00f8nn for like lang utdanning og erfaring. Lokale forhandlinger i kap. 4 ved hovedoppgj\u00f8r ivaretar delvis v\u00e5rt behov for lokale tilpasninger i l\u00f8nnssystemet. Vi ser imidlertid at det er vanskelig \u00e5 prioritere profesjonsyrker innenfor helse og omsorg og oppvekst i sentrale oppgj\u00f8r slik systemet er i dag. Enkelte organisasjoner har fremmet \u00f8nske om \u00e5 skille ut l\u00e6rerne i et eget l\u00f8nnskapittel. Hvordan en slik innordning ville sett ut, og hvilke stillingskoder som ville blitt inkludert eller ekskludert, er uvisst. Kompetansel\u00f8nnssystemet er ulik for undervisningspersonalet enn for de andre gruppene i kommunesektoren. B\u00e5de l\u00f8nnsutviklingen over tid, tilbake fra da undervisningspersonalet var underlagt statlig hovedtariffavtale, og ogs\u00e5 de ulike bestemmelsene for innplassering i stillingskoder som finnes, gj\u00f8r at det er ulike utfordringer for undervisningspersonalet og andre grupper. Bergen kommune mener imidlertid at dersom en gruppe skal skilles ut i et eget l\u00f8nnskapittel m\u00e5 dette utredes n\u00e6rmere mellom tariffoppgj\u00f8r. 7. Hva b\u00f8r KS prioritere i utviklingen av avtaleverket for \u00e5 m\u00f8te framtidens arbeidskraftutfordringer og sikre forsvarlige tjenester? Det kan for eksempel handle om omstilling, ulike arbeidstidsordninger, oppgavedeling og bruk av kompetanse, tiltak for \u00e5 redusere frav\u00e6r og andre tiltak for \u00e5 bruke arbeidskraftressursene best mulig, eller liknende. Bergen kommune sin hovedprioritering i mellomoppgj\u00f8ret, men ogs\u00e5 for alt samarbeid KS har med organisasjonene, er muligheten til \u00e5 ha mer hensiktsmessige og fleksible arbeidstidsordninger innenfor helse- og omsorgstjenestene. Arbeidsgivers styringsrett m\u00e5 sikres ogs\u00e5 i avtaleverket, gjennom st\u00f8rst mulig bruk av dr\u00f8fting og informasjon fremfor forhandlinger. Et godt partssamarbeid er avgj\u00f8rende for gode ordninger, men slik praktiseringen av Lov om arbeidsmilj\u00f8, arbeidstid og stillingsvern mv. (arbeidsmilj\u00f8loven), kapittel 10 generelt, og kapittel 10-5 spesielt, har utviklet seg, har arbeidsgiver i praksis ikke styringsverkt\u00f8y for \u00e5 lage hensiktsmessige turnusavtaler. Dette kombinert med at avtaler etter arbeidsmilj\u00f8loven kapittel 10-12 (4) m\u00e5 godkjennes av sentralt organisasjonsledd gj\u00f8r at det etter Bergen kommune sin oppfatning ikke er et akseptabelt system i lov- og avtaleverk for \u00e5 styre arbeidstid innenfor disse omr\u00e5dene. 9 Kommunalt avtale- og regelverk gir i dag gode ordninger ved b\u00e5de sykefrav\u00e6r og annet frav\u00e6r. Bergen kommune mener at SFS 2213 m\u00e5 sees p\u00e5 i sin helhet. Dette gjelder b\u00e5de lesepliktrammene for de ulike fag og \u00e5rstrinn, samt styring av l\u00e6rernes \u00e5rsverk. Det er i et arbeidsgiverperspektiv utfordrende at vi ikke har styringsrett over store deler av l\u00e6rernes arbeidstid. Antall planleggingsdager b\u00f8r ogs\u00e5 vurderes \u00f8kt ved rullering av SFS 2213. I SFS 2201 for barnehage har vi motsatt utfordring. Det er \u00f8kende krav til innhold og kvalitet i barnehagetilbudet. Samtidig har pedagogene og de pedagogiske lederne sv\u00e6rt liten tid til for- og etterarbeid. Dette b\u00f8r \u00f8kes, men kun dersom \u00f8kte kostnader til bemanning som f\u00f8lge av dette blir fullfinansiert. For \u00e5 f\u00e5 til en slik l\u00f8sning innenfor rammen av forhandlingene kan en gradvis \u00f8kning v\u00e6re aktuelt. 10 "
}