{
  "dokument_id": "0dc7668e-86bd-5a7f-8b31-d1f6c75fff55",
  "doc_type": "case_attachment",
  "kommune": 5501,
  "tittel": "NOU 2024 18 En universell tannhelsetjeneste \u2013 Harmonisering, styring og utvidet offentlig ansvar",
  "url": "https://innsyn.tromso.kommune.no/application/getMoteDokument?dokid=2001960943",
  "tekst": "1.1 Sammendrag \u00abUtvalget skal foreta en gjennomgang av tannhelsetjenesten, herunder organisering, finansiering og lovverket inkludert regulering og rettigheter. Form\u00e5let er \u00e5 legge frem ulike modeller for en tannhelsetjeneste som kan bidra til bedre tilgjengelighet i hele landet. Utvalget skal blant annet utarbeide og vurdere forslag som kan sikre at tannhelsetjenesten blir likestilt med andre helsetjenester, herunder modeller for egenandelstak. Dette inneb\u00e6rer \u00e5 vurdere en \u00f8kning av det offentlige ansvaret for tannhelsetjenester, for eksempel gjennom den fylkeskommunale tannhelsetjenesten, gjennom st\u00f8nad til tannbehandling over folketrygden og/eller tannhelsetjenester integrert i spesialisthelsetjenesten. Utvalget bes s\u00e6rlig vurdere hvordan en trinnvis utvidelse av det offentlige ansvaret innen tann-helseomr\u00e5det kan gjennomf\u00f8res.\u00bb Utdrag fra utvalgets mandat 1.1.1 Overordnede vurderinger Det er n\u00f8dvendig \u00e5 utvikle en b\u00e6rekraftig tannhelsehelsetjeneste basert p\u00e5 samfunnets behov. Det inneb\u00e6rer \u00e5 styrke og harmonisere tannhelsetjenesten, slik at den i st\u00f8rre grad blir lik \u00f8vrig helse- og omsorgstjeneste. Tannhelsetjenesten m\u00e5 i st\u00f8rre grad v\u00e6re integrert i \u00f8vrige helse- og omsorgs-tjenester. Videre inneb\u00e6rer det at tannhelsetjenesten, offentlig og privat, samhandler for \u00e5 sikre at all tilgjengelig kompetanse blir brukt. Utvalget mener det offentlige ansvaret for tannhelsetjenester m\u00e5 utvides. Det mangler et helhetlig kunnskapsgrunnlag p\u00e5 tannhelsefeltet. Utvidelse og endring av tannhelse-tjenester forutsetter et p\u00e5litelig og oppdatert kunnskaps- og beslutningsgrunnlag. 1.1.2 Behov for reform Tannhelsen i befolkningen er i hovedsak god og blir stadig bedre. Noen trender m\u00e5 f\u00f8lges n\u00f8ye, som syreskader og kariesforekomst hos barn og unge voksne. Det er et \u00f8kt behov for tannhelsetjenester hos den eldre befolkningen. Andelen eldre med egne tenner og et stort omfang av faste protetiske restaureringer \u00f8ker. Utvalget tror man st\u00e5r overfor et langvarig og stort behov for tannhelsetjenester til eldre. En h\u00f8yere andel av befolkningen i Norge oppgir \u00e5 ha et udekket behov for tannhelsetjenester enn gjennomsnittet i EU. \u00d8konomi oppgis som den vanligste \u00e5rsaken til at voksne har et udekket be-hov, og bruken av tannhelsetjenester henger sammen med inntektsniv\u00e5. For de fleste er utgifter til tannhelsetjenester forholdsvis lave. Flertallet har under 2 000 kroner i \u00e5rlige utgifter, men for noe f\u00e5 er utgiftene h\u00f8ye. Rundt 6\u20137 prosent har, fordelt p\u00e5 ett til to \u00e5r, utgifter over 10 000 kroner. Det er i hovedsak god geografisk tilgang til tannhelsetjenester, men tilgang avhenger av sentralitet. St\u00f8rst er variasjonen i dekning av tannlegespesialister. Befolkningen i mindre sentrale kommuner m\u00e5 reise lenger for \u00e5 f\u00e5 behandling, s\u00e6rlig hos spesialist. Det skjer en endring i det private tannhelsemarkedet, med en rask utvikling fra enmanns- og tannlegeeide klinikker til kjeder og st\u00f8rre grad av internasjonalt eierskap. Framover er det viktig \u00e5 f\u00f8lge med p\u00e5 hvilke konsekvenser markedsutviklingen kan ha for geografisk tilgjengelighet for tannhelsetjenester. Basert p\u00e5 tilgjengelig og anskaffet kunnskap mener utvalget at det er behov for en universell tann-helsetjeneste. Utvalget har identifisert f\u00f8lgende forbedringsomr\u00e5der og lagt disse til grunn for sine forslag: - behov for likeverdig tilgang til tannhelsetjenester for alle - behov for \u00e5 sikre tannhelsetjenester av god kvalitet - behov for \u00e5 vurdere klageordninger og \u00f8kt tilsyn - behov for samhandling og samordning med helse-, omsorgs- og sosialtjenester - behov for \u00e5 tydeliggj\u00f8re rammene for den private tannhelsetjenesten - behov for bedre kunnskapsgrunnlag Utvalget mener ogs\u00e5 det er behov for \u00e5 vurdere forvaltningsniv\u00e5 for den offentlige tannhelsetjenesten. 1.1.3 Framtidens tannhelsetjeneste \u2013 utvalgets forslag Det er mangel p\u00e5 data om tannhelse og tannhelsetjenesten. Et flertall av forslagene utvalget frem-mer vil derfor kreve ytterligere utredning. Det er behov for at det utvikles og benyttes data i det vi-dere arbeidet med tannhelsetjenesten i Norge. 1.1.3.1 M\u00e5let er en universell tannhelsetjeneste Et samlet utvalgs klare anbefaling er at det innf\u00f8res en universell tannhelseordning, hvor befolk-ningen har rett til n\u00f8dvendig tannhelsehjelp. M\u00e5let er en universell tannhelsetjeneste med rett til n\u00f8dvendige tannhelsetjenester, ved sykdom og skade i munn og munnhule, slik pasientene har ved somatisk og psykisk sykdom og skade. Utvalget foresl\u00e5r: Forslag 1. Alle skal ha rett til n\u00f8dvendige tannhelsetjenester Det er behov for \u00e5 utrede n\u00e6rmere hva som skal omfattes av n\u00f8dvendig tannhelsehjelp. Utvalget er innforst\u00e5tt med at det kan ta tid \u00e5 legge forholdene til rette for at alle pasienter skal kunne gis n\u00f8dvendig tannhelsetjenester. Utvalget kommer derfor med en rekke forslag som samlet skal bidra til \u00e5 n\u00e5 m\u00e5let om rett til n\u00f8dvendig tannhelsehjelp for hele befolkningen. 1.1.3.2 Likeverdig tilgang til tannhelsetjenester for alle Et samlet utvalg foresl\u00e5r flere tiltak for at alle skal ha likeverdig tilgang til tannhelsetjenester av god kvalitet, og at tjenestene er sammenhengende og tilpasset brukernes behov. Det er et m\u00e5l \u00e5 opprettholde god tannhelse i befolkningen. Dette oppn\u00e5s b\u00e5de gjennom et opps\u00f8kende og regelmessig tilbud fra tannhelsetjenesten som en del av deres pasientrettede arbeid, og gjennom brede befolkningsrettede tiltak. Utvalget \u00f8nsker et helhetlig og samordnet tannhelsetilbud til barn og unge hvor n\u00f8dvendig tannregulering inng\u00e5r. Utvalgets forslag er at barn og unge med behov for tannregulering b\u00f8r f\u00e5 dette gra-tis. Utvalget foresl\u00e5r videre at den offentlige tannhelsetjenesten f\u00e5r et utvidet ansvar for personer med s\u00e6rskilte behov. Det b\u00f8r v\u00e6re faglige vurderinger som ligger til grunn for hvilken oppf\u00f8lging og behandling pasienter f\u00e5r i den offentlige tannhelsetjenesten. Et utvidet ansvar for den offentlige tannhelsetjenesten b\u00f8r derfor blant annet fokusere p\u00e5 \u00e5 gi et adekvat tilbud til skr\u00f8pelige eldre, ut-satte og s\u00e5rbare personer. Utvalget har som en del av arbeidet v\u00e6rt opptatt av sammenhengen mellom oral helse, psykisk helse og somatisk helse. Utvalget foresl\u00e5r at orale helsetjenester b\u00f8r v\u00e6re spesialisthelsetjenester der de er en n\u00f8dvendig og integrert del av behandlingen. Videre har utvalget v\u00e6rt opptatt av at befolkningen b\u00f8r sikres et \u00f8yeblikkelig hjelp tannhelsetilbud. Flere punkter i mandatet ber utvalget om \u00e5 vurdere forhold som bidrar til \u00e5 redusere den enkeltes risiko for store utgifter til tannhelsetjenester. Utvalget dr\u00f8fter flere mulige ordninger. Utvalget fore-sl\u00e5r \u00e5 utvide frikort for helsetjenester til \u00e5 omfatte egenandeler for n\u00f8dvendige tannhelsetjenester. Dette forslaget m\u00e5 ses i sammenheng med forslag 1 Alle skal ha rett til n\u00f8dvendige tannhelsetjenester. Det er behov for \u00e5 styrke kunnskap om prisniv\u00e5 p\u00e5 tannhelsetjenester og \u00e5 redusere kostnader for tannhelsetjenester. Utvalgets flertall foresl\u00e5r derfor en prisregulering av offentlig finansierte tann-helsetjenester, samt \u00e5 videreutvikle og gjen\u00e5pne prisportal for tannhelsetjenester. Utvalget foresl\u00e5r: Forslag 2. Tydeliggj\u00f8re den offentlige tannhelsetjenestens s\u00e6rlige ansvar for forebygging rettet mot barn og unge, og for \u00e5 bidra til \u00e5 styrke deres helsekompetanse gjennom et helt liv Forslag 3. Styrke den offentlige tannhelsetjenestens ansvar for forebygging, opps\u00f8kende og m\u00e5lrettede tilbud for dem som har et s\u00e6rskilt behov Forslag 4. Integrere oral helse i nasjonale folkehelsesatsinger og -kampanjer for \u00e5 gj\u00f8re befolkningen i stand til \u00e5 ivareta egen oral helse gjennom ulike faser av livet Forslag 5. Utrede hva som er n\u00f8dvendig tannregulering for barn og unge, og innf\u00f8re en rett til gratis n\u00f8dvendig tannregulering for denne gruppen Forslag 6. Utvide den offentlige tannhelsetjenestens ansvar for pasienter med s\u00e6rskilte behov Forslag 7. Gi den offentlige tannhelsetjenesten ansvaret for Tverrfaglig psykolog- og tannhelsetilbud til tortur-, overgrepsofre og personer med alvorlig angst for tannbehandling Forslag 8. Innlemme orale helsetjenester i spesialisthelsetjenesten der de er en n\u00f8dvendig og integrert del av behandlingen Forslag 9. Alle skal ha rett til akutt tannhelsehjelp Forslag 10. Utvide dagens frikort for helsetjenester til \u00e5 omfatte egenandeler for n\u00f8dvendige tannhelsetjenester. Opprette et eget frikort for tannhelsetjenester som en overgangsordning Utvalgets flertall best\u00e5ende av medlemmene Evensen, Alamdari, Bendiksen, Berggreen, Brekke, Feiring, Jakhelln, Kjenndalen, Lysaker, Onarheim, R\u00f8nning og Tovmo foresl\u00e5r: Forslag 11 A. Innf\u00f8re prisregulering ved offentlig finansiering av tannhelsetjenester og utrede hvordan en slik regulering b\u00f8r utformes Utvalgets medlem Olsen-Bergem foresl\u00e5r: Forslag 11 B. Utrede prisregulering for tannhelsetjenester ved utvidelse av offentlig finansiering Utvalgets flertall best\u00e5ende av medlemmene Evensen, Bendiksen, Berggreen, Brekke, Feiring, Jakhelln, Kjenndalen, Lysaker, Onarheim, R\u00f8nning og Tovmo foresl\u00e5r: Forslag 12. Videreutvikle og gjen\u00e5pne prisportal for tannhelsetjenester ved innhenting av priser via Kommunalt pasient- og brukerregister (KPR) Utvalgets mindretall best\u00e5ende av medlemmene Alamdari og Olsen-Bergem st\u00f8tter ikke forslaget. 1.1.3.3 Tannhelsetjenester av god kvalitet Utvalget foresl\u00e5r en rekke tiltak for \u00e5 sikre kvaliteten p\u00e5 tjenestene og styrke pasientsikkerheten i tannhelsetjenesten. Det er behov for at tannhelsetjenesten f\u00e5r tilgang til de samme virkemidlene som \u00f8vrige helse- og omsorgstjenester. En forutsetning for god kvalitet p\u00e5 tjenestene er at de er kunnskapsbaserte. Et viktig ledd i kvalitetsarbeidet er at klinisk og praksisn\u00e6r forskning integreres og implementeres i tannhelsetjenesten. Tannhelsetjenestens regionale kompetansentre er viktige akt\u00f8rer her. Utvalget er delt n\u00e5r det gjelder hvem som b\u00f8r f\u00e5 ansvaret for kompetansesentrene. Dette henger sammen med utvalgets vurdering av forvaltningsniv\u00e5 for den offentlige tannhelsetjenesten, som dr\u00f8ftes i kapittel 15. Et m\u00e5l for utvalget har v\u00e6rt at tannhelsetjenesten i st\u00f8rst mulig grad b\u00f8r harmoniseres med \u00f8vrige helse- og omsorgstjenester. Det inneb\u00e6rer \u00e5 vurdere tannhelsetjenestens ansvar for forskning og praksis i utdanningene. Tannhelsetjenesten er en helsetjeneste, som barn og unge m\u00f8ter regelmessig gjennom hele opp-veksten. Tannhelsetjenesten har en sentral rolle i arbeidet mot vold og overgrep mot barn. Kunnskap om sammenhengen mellom oral helse og psykisk og somatisk helse er \u00f8kende. Utvalget \u00f8nsker derfor \u00e5 styrke tannhelsetjenestens arbeid p\u00e5 dette omr\u00e5det. Tannhelsetjenesten ligger langt bak \u00f8vrige helse- og omsorgstjenester i bruk og tilgang til digitale verkt\u00f8y. Utvalget \u00f8nsker derfor \u00e5 \u00f8ke tannhelsetjenestens bruk av digitale verkt\u00f8y og tjenester. Utvalget foresl\u00e5r: Forslag 13. Videreutvikle kvalitetsindikatorer for tannbehandling og gj\u00f8re dem offentlig tilgjengelig Forslag 14. Etablere kvalitetsregistre for tannbehandling Forslag 15. \u00d8ke tannhelsetjenestens regionale kompetansesentres bistand til privat tannhelsetjeneste Forslag 16. Legge til rette for systematisk kvalitetsarbeid i tannklinikk basert p\u00e5 KPR-data Forslag 17. Utvikle kunnskapsst\u00f8ttesystem og prioriteringsveiledere for tannhelsetjenesten Forslag 18. Styrke praksisn\u00e6r forskning p\u00e5 oral helse og tannhelsetjenester Forslag 19. Sikre at tannhelsetjenestens kompetansesentre f\u00e5r en regional funksjon og er lands-dekkende Forslag 21. Lovregulere et s\u00f8rge for-ansvar for praksis i utdanningene Forslag 22. Lovregulere et medvirkningsansvar for kommunal sektor for forskning i tannhelse-tjenesten Forslag 23. Styrke tannhelsetjenestens arbeid med \u00e5 avdekke vold, overgrep og sykdom Forslag 24. Regulere tannhelsetjenestens samarbeid med barneavdelingene i de regionale helse-foretakene, barnevernet og Statens Barnehus Forslag 25. Utrede digitale systemer for henvisning innad i tannhelsetjenesten og til alle deler av helse- og omsorgstjenesten Forslag 26. Gi tannhelsetjenesten \u00f8kt tilgang til digitale verkt\u00f8y Utvalgets flertall best\u00e5ende av medlemmene Bendiksen, Berggreen, Brekke, Feiring, Kjenndalen, Onarheim og Tovmo foresl\u00e5r: Forslag 20 A. Overf\u00f8re tannhelsetjenestens regionale kompetansesentre til de regionale helseforetakene Utvalgets mindretall best\u00e5ende av medlemmene Alamdari, Jakhelln, Lysaker og Olsen-Bergem fo-resl\u00e5r: Forslag 20 B. Overf\u00f8re tannhelsetjenestens regionale kompetansesentre til tannhelsetjenesten ved tannhelseforetak Utvalgets mindretall best\u00e5ende av medlemmene Evensen og R\u00f8nning foresl\u00e5r: Forslag 20 C. Overf\u00f8re tannhelsetjenestens regionale kompetansesentre til den offentlige tannhelse-tjenesten Forslag 20 A, B og C henger sammen med forvaltningsniv\u00e5 for den offentlige tannhelsetjeneste, n\u00e6rmere omtalt i kapittel 15 Organisering av den offentlige tannhelsetjenesten. 1.1.3.4 Klageadgang, tilsyn og pasientsikkerhet Det finnes en rekke instanser som kan behandle klager eller begj\u00e6ring om tilsyn. Det gj\u00f8r at det kan v\u00e6re vanskelig for pasienten \u00e5 finne fram til riktig instans. Utvalget \u00f8nsker \u00e5 gj\u00f8re det enklere for pasienter \u00e5 orientere seg om klagemuligheter. For \u00e5 bedre pasientsikkerheten ser utvalget at det ogs\u00e5 kan v\u00e6re behov for \u00e5 styrke tilsynet med tannhelsetjenesten. Utvalget \u00f8nsker ogs\u00e5 \u00e5 tydelig- gj\u00f8re at \u00f8vrig helse- og omsorgstjeneste kan gi den offentlige tannhelsetjenesten opplysninger som er n\u00f8dvendige for \u00e5 ivareta pasientenes behov for hjelp til tannhelse. Utvalget foresl\u00e5r: Forslag 27. Utarbeide retningslinjer for tannhelsetjenestens plikt til \u00e5 informere om klagemulig-heter etter behandling Forslag 28. Utrede om det er behov for \u00e5 styrke tilsynet med tannhelsetjenesten Forslag 29. Innf\u00f8re rett til en ny vurdering av tannhelsetilstand Forslag 30. Innf\u00f8re hjemmel for \u00e5 dele opplysninger om behov for tannhelsetjenester med den offentlige tannhelsetjenesten 1.1.3.5 Samhandling, styring og ansvar for tannhelsetjenesten Utvalget mener det er behov for at tannhelsetjenesten \u00f8ker samhandling og samordning med \u00f8vrig helse-, omsorgs- og sosialtjenester. Det er ogs\u00e5 behov for langsiktig og strategisk styring for \u00e5 sikre god ressursutnyttelse i helse- og omsorgssektoren. N\u00e5r det gjelder tiltak for \u00e5 bidra til effektiv bruk av samlede personellressurser, har utvalget flere forslag. Utvalget foresl\u00e5r: Forslag 31. Inkludere den offentlige tannhelsetjenesten i helsefelleskapene Forslag 32. Innf\u00f8re lovp\u00e5lagte samarbeidsavtaler mellom den offentlige tannhelsetjenesten og med \u00f8vrige helse- og omsorgstjenester Forslag 33. Tydeliggj\u00f8re den offentlige tannhelsetjenestens ansvar for samordning og styring ved kriser, og tydeliggj\u00f8re den private tannhelsetjenestens plikt til \u00e5 delta Forslag 34. Utrede behov for studieplasser for tannhelsepersonell i Norge Forslag 35. Styrke arbeidet med sambruk av personell i kommunene, s\u00e6rlig av tannpleiere, overfor barn og unge samt grupper med s\u00e6rskilt behov 1.1.3.6 Tydeliggj\u00f8re rammene for ut\u00f8velse av privat virksomhet Gjennom sitt arbeid har utvalget funnet at det er behov \u00e5 tydeliggj\u00f8re rammene for ut\u00f8velse av privat tannhelsevirksomhet. Dette sikrer at privat tannhelsevirksomhet utf\u00f8res i tr\u00e5d med m\u00e5lsettinger. Det skjer en utvikling i det private markedet, fra selvstendige og tannlegeeide klinikker til et marked med \u00f8kende eierskap av kjeder. Utvalget mener det er n\u00f8dvendig \u00e5 f\u00f8lge denne utviklingen n\u00f8ye. Utvalget foresl\u00e5r: Forslag 36. Styrke tilsyn med private tannhelsetilbydere for \u00e5 sikre etterlevelse i henhold til rammene for ut\u00f8velse av privat virksomhet Utvalgets flertall best\u00e5ende av medlemmene Evensen, Bendiksen, Berggreen, Brekke, Feiring, Kjenndalen, Lysaker, Onarheim, R\u00f8nning og Tovmo foresl\u00e5r: Forslag 37. Innf\u00f8re lovfestede krav for private tannhelsetilbydere om \u00e5 s\u00f8ke konsesjoner for klinikkdrift Utvalgets mindretall best\u00e5ende av medlemmene Evensen og R\u00f8nning foresl\u00e5r i tillegg: Forslag 38. Innf\u00f8re et lovfestede krav for private tannhelsetilbydere om \u00e5 s\u00f8ke konsesjoner for eierskap av tannklinikker Utvalgets mindretall best\u00e5ende av medlemmene Alamdari, Jakhelln og Olsen- Bergem st\u00f8tter verken forslag 37 eller 38. 1.1.3.7 Tannhelsedata som grunnlag for planlegging, styring, finansiering og evaluering av tannhelsetjenesten En av hovedutfordringene er at det ikke finnes en samlet oversikt over befolkningens tannhelse, el-ler over de utredninger, diagnoser eller behandlinger som gis i tjenesten. Mangel p\u00e5 statistikk og data p\u00e5 tannhelsefeltet har v\u00e6rt en utfordring for utvalgets arbeid. Utvalget har innhentet kunnskap gjennom blant annet kj\u00f8p av utredninger, se vedlegg. Det er behov for bedre data om tannhelsetjenesten og befolkningens tannhelse. Endringer i og utvidelse av tannhelsetjenester forutsetter et p\u00e5litelig og oppdatert kunnskaps- og beslutningsgrunnlag. Utvalgets flertall viser til at behovet for bedre data m\u00e5 ses i sammenheng med flertallets forslag 37 Innf\u00f8re lovfestet krav for private tannhelsetilbydere om \u00e5 s\u00f8ke konsesjon for klinikkdrift. Samlet vil forslagene sikre bedre tannhelsedata og gj\u00f8re det mulig for myndighetene og tjenestene selv \u00e5 plan-legge, styre og evaluere tannhelsetjenesten. Utvalget foresl\u00e5r: Forslag 39. Samle tannhelsedata i Kommunalt pasient- og brukerregister, og Norsk pasientregis-ter og analysere innrapporterte data. Forslag 40. Tydeliggj\u00f8re den offentlige tannhelsetjenestens overordnede ansvar for \u00e5 tilby tann-helsetjenester til befolkningen, inkludert ansvar for folkehelsearbeid, beredskap og dimensjonering av tannhelsetjenesten 1.1.4 En universell tannhelsetjeneste \u2013 trinnvis utvidelse av det offentlige ansvaret Utvalget har dr\u00f8ftet ulike veivalg ved en trinnvis utvidelse av det offentlige ansvaret for tannhelse-tjenester. Et prinsipielt alternativ og et pragmatisk alternativ. Et prinsipielt alternativ er \u00e5 innf\u00f8re en universell ordning, men gradere egenandeler eller utvide ordningen ved \u00e5 omfatte stadig flere aldersbestemte befolkningsgrupper. Fordelen med en pragmatisk tiln\u00e6rming er at man ikke tar bort rettigheter og st\u00f8tteordninger til de pasientene som i dag har slike. Basert p\u00e5 prioriteringskriteriene, nytte, ressurs og alvorlighet har utvalget vurdert hvordan en trinn-vis utvidelse av det offentlige ansvar for tannhelsetjenester kan gjennomf\u00f8res. Utvalget foresl\u00e5r i tillegg en rekke organisatoriske og regulerende tiltak, som er ment \u00e5 bidra til en utvidelse av det offentliges ansvar for tannhelsetjenesten. Utvalget anbefaler at alle gis en rett til n\u00f8dvendig tannhelsehjelp, jf. forslag 1. Alle skal ha rett til n\u00f8dvendige tannhelsetjenester. Det offentliges ansvar for tannhelsetjenesten utvides trinnvis slik at man prioriterer tiltak som forventes \u00e5 ha stor effekt, har rimelig kostnad i forhold til effekt og er rettet mot alvorlige tilstander. Det er behov for en n\u00e6rmere konkretisering av hvilke tiltak som an-ses \u00e5 v\u00e6re n\u00f8dvendige. Et utvidet offentlig ansvar betyr ikke n\u00f8dvendigvis et utvidet tilbud i egen-regi. Et f\u00f8rste trinn i en offentlig utvidelse av ansvaret for tannhelsetjenesten, kan gj\u00f8res p\u00e5 f\u00f8lgende m\u00e5te: - Alle gis rett til akutt tannhelsehjelp mot en egenandel som for akutt hjelp fra helse- og om-sorgstjenesten (forslag 9). - Tannhelsetjenester som er en n\u00f8dvendig del av spesialisthelsehjelp, innlemmes i spesialist-helsetjenesten (forslag 8). - Henvisninger til spesialisttannhelsetjenester og behandling i narkose prioriteres i henhold til prioriteringskriteriene. - Barn og unge f\u00e5r tilgang til n\u00f8dvendig tannregulering, vederlagsfritt (forslag 5). - Grupper som etter dagens tannhelsetjenestelov, har rettigheter og er st\u00f8nadsberettiget, be-holder sine rettigheter (i all hovedsak). - Tannhelsetjenester til personer med s\u00e6rskilt behov utvides (forslag 3, 6 og 7). - Eldre over 75 \u00e5r f\u00e5r tilgang til n\u00f8dvendig tannhelsehjelp mot en egenandel. Som et annet trinn anbefaler utvalget at: - Hele befolkningen gis rett til n\u00f8dvendig tannhelsetjenester. Gitt at f\u00f8rste trinn er iverksatt, vil voksne som ikke er omfattet av trinn 1, kunne tilbys n\u00f8dvendig tannhelsehjelp mot en moderat egendel. Forslag 1. Alle skal ha rett til n\u00f8dvendige tannhelsetjenester, forslag 10. Utvide dagens frikort for helsetjenester til \u00e5 omfatte egenandeler for n\u00f8dvendige tannhelsetjenester. Opprette et eget frikort for tannhelsetjenester som en overgangsordning og forslag 11 A/B. Innf\u00f8re/utrede prisregulering ved offentlig finansiering av tannhelsetjenester. Utvalgsmedlemmene Evensen, Alamdari, Lysaker, Berggreen, Jakhelln og Olsen- Bergem st\u00f8tter prinsipielt ikke at alderskohort skal v\u00e6re grunnlaget for s\u00e6rskilt st\u00f8nad i en trinnvis tiln\u00e6rming mot universell finansiering. 1.1.5 Forvaltningsniv\u00e5 for den offentlige tannhelsetjenesten Utvalget har valgt \u00e5 vurdere forvaltningsniv\u00e5 for organisering av den offentlige tannhelsetjenesten. Utvalget er tredelt i dette sp\u00f8rsm\u00e5let. Utvalgets flertall best\u00e5ende av medlemmene Bendiksen, Berggreen, Brekke, Feiring, Kjenndalen, Onarheim og Tovmo foresl\u00e5r det som omtales som den \u00abharmoniserte modellen\u00bb. Tannhelsetjenesten b\u00f8r v\u00e6re en del av den samlede helse- og omsorgstjenesten, og den b\u00f8r, s\u00e5 langt det er mulig, f\u00f8lge samme prinsipper n\u00e5r det gjelder organisering, regulering og finansiering, inkludert prinsippene for prioritering. Disse medlemmene mener at en harmonisering med helse- og omsorgstjenesten, der staten gjennom de regionale helseforetakene gis ansvar for spesialisttannhelsetjenester og kompetansesentre, og kommunene gis ansvar for helsefremmende, forebyggende og prim\u00e6re tann-helsetjenester, vil sikre en mer helhetlig styring av helse-, tannhelse- og omsorgstjenestene. En slik modell vil ogs\u00e5 styrke m\u00e5lrettet forebyggende arbeid og bedre sikre pasientens rett til n\u00f8dvendig hjelp fra tannhelsetjenesten, bidra til mer prinsipielt forankret prioritering, gi bedre og raskere opp-f\u00f8lging av pasienter med sammensatte behov og behov for spesialisert hjelp, harmonisere tilsyns-ordninger og klageadgang med \u00f8vrig helsetjeneste og bidra til kompetanseoverf\u00f8ring mellom helsetjeneste og tannhelsetjeneste. Videre vil denne modellen styrke tjenestens ansvar for \u00e5 legge til rette for forskning og utdanning samt kvalitetsarbeid. Utvalgets mindretall best\u00e5ende av medlemmene Alamdari, Jakhelln, Lysaker og Olsen-Bergem foresl\u00e5r en foretaksmodell for den offentlige tannhelsetjenesten. Regionale tannhelseforetak (RTHF) vil sikre lik fordeling av tannhelsetjenester til hele befolkningen. I tillegg vil denne modellen g\u00e5 inn for \u00e5 etablere bedre nasjonal faglig styring av tannhelsetjenesten. Tjenesten kan m\u00e5lstyres, man kan utvikle kvalitetsindikatorer og faglige retningslinjer for n\u00f8dvendig tannbehandling og derigjennom bidra til god pasientsikkerhet og et enhetlig tilbud til befolkningen. Foretaksmodellen legger godt til rette for \u00e5 utnytte de samlede ressursene og kompetansen i hele tjenesten og kan bidra til effektivisering og hensiktsmessig bruk av tannhelsepersonellet. Utvalgets mindretall best\u00e5ende av medlemmene Evensen og R\u00f8nning foresl\u00e5r \u00e5 videref\u00f8re fylkes-kommunen som forvaltningsniv\u00e5 for den offentlige tannhelsetjenesten. Fylkeskommunene ivaretar i dag den offentlige tannhelsetjenesten p\u00e5 en god m\u00e5te. Fylkeskommunen har god kontakt med kommunene og statlige myndigheter, de ivaretar tverrfagligheten i tannhelsetjenesten og s\u00f8rger for tilgjengelige tannhelsetjenester i sin region. Rammene for \u00e5 styrke og videreutvikle fylkeskommunenes samlede ansvar for den offentlige tannhelsetjenesten er godt til stede. En utvidelse av det offentlige ansvaret vil imidlertid inneb\u00e6re at forvaltningsniv\u00e5et med ansvar for den offentlige tann-helsetjenesten i st\u00f8rre grad m\u00e5 rette oppmerksomheten mot strategisk og langsiktig styring. 1.1.6 Regulatoriske, \u00f8konomiske og administrative konsekvenser Tannhelsetjenesteloven har ikke v\u00e6rt gjenstand for en helhetlig revisjon etter at den ble vedtatt i 1983. Loven er ogs\u00e5 basert p\u00e5 at den offentlige tannhelsetjenesten bare skal dekke behovene til en begrenset del av befolkningen. Tannhelsetjenesteloven avviker derfor p\u00e5 mange punkter fra pasient- og brukerrettighetsloven, helse- og omsorgstjenesteloven og spesialisthelsetjenesteloven. Utvalget foresl\u00e5r mange tiltak, noe som gj\u00f8r det n\u00f8dvendig med endringer i lovverket. Hvordan lovendringene b\u00f8r gjennomf\u00f8res, avhenger av hvilket forvaltningsniv\u00e5 som f\u00e5r ansvar for tannhelsetjenesten. Utvalgets hovedforslag er \u00e5 gi alle rett til n\u00f8dvendige tannhelsetjenester. Kriteriet n\u00f8dvendig tann-helsehjelp er en rettslig standard. Hva pasientene har krav p\u00e5 kan variere over tid. I utvalgets mandat st\u00e5r det at: \u00abPrinsippene for prioritering i den samlede helse- og omsorgstjenesten, nytte, ressurs og alvorlighet, slik de er beskrevet i Meld. St. 38 (2020\u20132021) skal legges til grunn for gjennomgangen og for vurderinger og forslag.\u00bb Utvalget legger derfor til grunn at hva som er n\u00f8dvendig tannhelsehjelp skal vurderes ut fra kriteriene nytte, ressurs og alvorlighet. Det er behov for \u00e5 utrede n\u00e6rmere hva som skal omfattes av n\u00f8dvendig tannhelsehjelp. Manglende data p\u00e5 tannhelsefeltet gj\u00f8r det vanskelig \u00e5 kostnadsberegne forslagene i utredningen. Utvalget har likevel gjort noen grove anslag for to forslag: innf\u00f8re en rett til gratis n\u00f8dvendig tann-regulering for barn og unge (forslag 5), og innf\u00f8re et frikort for n\u00f8dvendige tannhelsetjenester (for-slag 10). Anslagene bygger p\u00e5 sterke forutsetninger, og det er stor usikkerhet knyttet til beregningene. Utvalget har ansl\u00e5tt at det \u00e5 gi barn og unge rett til gratis n\u00f8dvendig tannregulering kan gi det offentlige en merutgift p\u00e5 325 til 402 millioner kroner. Hva som kommer inn under definisjonen \u00abn\u00f8dvendig tannregulering\u00bb vil spille inn. Utvalget vurderer at det er behov for en gjennomgang av n\u00e5r det er n\u00f8dvendig med tannregulering. Utvalget foresl\u00e5r videre \u00e5 overf\u00f8re ansvaret for tannregulering til barn og unge til den offentlige tannhelsetjenesten. Ved innf\u00f8ring av et frikort for n\u00f8dvendige tannhelsetjenester ansl\u00e5r utvalget at merutgiftene for det offentlige kan variere fra 4,2 til 12,7 milliarder kroner. De \u00f8konomiske konsekvensene avhenger av hvor egenandelstaket settes og om det offentlige skal dekke deler av utgiftene inntil taket n\u00e5s. Statsst\u00f8tteregelverket kan begrense hvor mye som kan kreves i egenandel fra pasientene. Kostnadene vil ogs\u00e5 avhenge av hva som kommer inn under definisjonen \u00abn\u00f8dvendige tannhelsetjenester\u00bb (forslag 1) og prisregulering (forslag 11 A/B). Utvalget har ikke vurdert konsekvenser for et alter-nativ der tannhelsetjenester inng\u00e5r i samme egenandelstak som \u00f8vrige helsetjenester. Begge anslag bygger p\u00e5 en forutsetning om at endringer ikke vil p\u00e5virke tilbuds- og ettersp\u00f8rselssiden. \u00d8kt ettersp\u00f8rsel kan bety at kostnadene vil v\u00e6re h\u00f8yere enn ansl\u00e5tt. Samtidig ser utvalget at en begrensning til n\u00f8dvendige tannhelsetjenester og n\u00f8dvendig tannregulering kan trekke i retning av at kostnaden vil v\u00e6re lavere enn ansl\u00e5tt. "
}