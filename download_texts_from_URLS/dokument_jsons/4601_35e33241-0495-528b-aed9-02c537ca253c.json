{
  "dokument_id": "35e33241-0495-528b-aed9-02c537ca253c",
  "doc_type": "case_minutes",
  "kommune": 4601,
  "tittel": "Saksprotokoll , 17042024, Sak 56/24, Tiltaksliste for naturstrategien",
  "url": "https://bergen.kommune.no/politikere-utvalg/api/fil/bk360/10320980/Innstilling-vedtak-Tiltaksliste-for-naturstrategien",
  "tekst": "Tiltaksliste for naturstrategien Eldrer\u00e5det behandlet saken i m\u00f8tet 17.04.2024 sak 56/24 og fattet f\u00f8lgende vedtak: F\u00f8lgende brev sendes til Bymilj\u00f8etaten Eldrer\u00e5det har f\u00f8lgende innspill til det videre arbeidet: Det er en gjennomg\u00e5ende utfordring at det er for lite parkeringsplasser ved friluftsomr\u00e5der. For mange eldre vil det \u00e5 kunne parkere tett ved ett friluftsomr\u00e5de gj\u00f8re det lettere \u00e5 komme seg ut p\u00e5 tur. Tilgjengeliggj\u00f8ring av friluftsomr\u00e5der der man anlegger veier og setter opp benker med ryggst\u00f8 og armlener gj\u00f8r det mulig ogs\u00e5 for personer som er d\u00e5rlig til bens \u00e5 g\u00e5 p\u00e5 tur. Sm\u00f8r\u00e5sfjellet og Fl\u00f8yen er gode eksempler p\u00e5 omr\u00e5der der eldre og yngre kan g\u00e5 p\u00e5 tur sammen. Det er viktig at man legger opp til byn\u00e6re rekreasjonsmuligheter, som er godt tilrettelagt, slik at ogs\u00e5 skr\u00f8pelige eldre har mulighet til \u00e5 komme seg ut. Ogs\u00e5 i de byn\u00e6re rekreasjonsmulighetene, s\u00e6rlig der det bor flere eldre, er det viktig med gode benker. Bergen har n\u00e5 f\u00e5tt en dagsturhytte, i Arna. Dette er et godt tiltak og eldrer\u00e5det h\u00e5per p\u00e5 dagsturhytter i alle bydelene. En del steder er det ellers tilgjengelig, men bratt. Er det mulig \u00e5 sette opp enkle gelendre slik at man kommer seg opp (og ned) de bratteste bakkene. Kan man se p\u00e5 flerbruksmuligheter og legge til rette for rekreasjonsomr\u00e5der i n\u00e6rheten av skoler. Da har man ogs\u00e5 muligheten til \u00e5 legge opp til friluftsliv som en del av skoledagen. Det b\u00f8r v\u00e6re god informasjon om mulige turomr\u00e5der og om hvor tilgjengelige de er. I tilllegg til nettsider b\u00f8r informasjonen v\u00e6re tilgjengelig i papirutgave. Eldrer\u00e5dets behandling Silje Beate \u00d8deg\u00e5rd fra Bymilj\u00f8etaten informerte. "
}