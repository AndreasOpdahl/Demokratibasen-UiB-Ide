{
  "dokument_id": "06b645cb-656c-504a-ad57-50c53040fdf8",
  "doc_type": "case_minutes",
  "kommune": 4601,
  "tittel": "Saksprotokoll Bystyret, 29012025, Sak 48/25, Representantforslag fra Ann Kristin Helland Ramstr\u00f8m (SV), Eva Synn\u00f8ve Hagewick Steigen (AP) og Christine Henriksen \u00d8degaard (MDG) om gratis hormonbehandling til kvinner i overgangsalderen",
  "url": "https://bergen.kommune.no/politikere-utvalg/api/fil/bk360/12050157/Innstilling-vedtak-Representantforslag-fra-Ann-Kristin-Helland-Ramstrom-SV-Eva-Synnove-Hagewick-Steigen-AP-og-Christine-Henriksen-Odegaard-MDG-om-gratis-hormonbehandling-til-kvinner-i-overgangsalderen",
  "tekst": "Representantforslag fra Ann Kristin Helland Ramstr\u00f8m (SV), Eva Synn\u00f8ve Hagewick Steigen (AP) og Christine Henriksen \u00d8degaard (MDG) om gratis hormonbehandling til kvinner i overgangsalderen Bergen bystyre behandlet saken i m\u00f8tet 29.01.2025 sak 48/25 og fattet f\u00f8lgende vedtak: Bystyret er positiv til at byr\u00e5det g\u00e5r i dialog med statlige myndigheter og jobber for \u00e5 \u00f8ke b\u00e5de kunnskapen om overgangsalder og bedre behandlingstilbudet. Bergen bystyres behandling F\u00f8lgende representanter tok ordet: Ann Kristin Helland Ramstr\u00f8m (SV), Eva Synn\u00f8ve Hagewick Steigen (A), Bjarte Bj\u00f8rsvik (MDG). Forslag fremsatt i bystyret: Ann Kristin Ramstr\u00f8m (SV) fremsatte p\u00e5 vegne av A, SV og MDG f\u00f8lgende alternative forslag i 5 punkt: 1. Bystyret ber byr\u00e5det styrke satsingen p\u00e5 kvinnehelse gjennom v\u00e5rt etablerte samarbeid med Alrek helseklynge og sikre finansiering av en offentlig Ph.d. som fokuserer p\u00e5 kvinnehelse i overgangsalderen. 2. Bystyret ber byr\u00e5det g\u00e5 i dialog med nasjonale myndigheter for \u00e5 utvide muligheten for refusjonsberettiget bruk av hormonpreparater for alle kvinner i overgangsalderen. 3. Bystyret ber byr\u00e5det sikre befolkningen tilgjengelig og oppdatert informasjon om overgangsalder og behandlingsmuligheter med m\u00e5l om \u00e5 n\u00e5 ut til alle kvinner i Bergen. Slik informasjon kan distribueres via brosjyrer p\u00e5 legekontor og helsestasjoner, og p\u00e5 kommunens hjemmeside. Denne informasjonen b\u00f8r tilgjengeliggj\u00f8res p\u00e5 flere spr\u00e5k. 4. Bystyret ber byr\u00e5det om \u00e5 g\u00e5 i dialog med fastlegene i Bergen for \u00e5 sikre at de har oppdatert kunnskap og informasjon om kvinners helse og behov for behandling i overgangsalderen. 5. Bystyret ber byr\u00e5det ansette en gynekolog p\u00e5 kommunalt legesenter med ansvar for \u00e5 st\u00f8tte kolleger i komplisert oppf\u00f8lging av kvinner i overgangsalderen, samt jobbe for \u00e5 utvikle et mer helhetlig tilbud om helsehjelp og tilrettelegging for denne gruppen. Votering: Alternativt forslag punkt 1 fra A, SV og MDG fremsatt av Ann Kristin Helland Ramstr\u00f8m (SV), fikk 27 stemmer (A, SV, MDG, R), og var dermed falt. Alternativt forslag punkt 2 - 5 fra A, SV og MDG fremsatt av Ann Kristin Helland Ramstr\u00f8m (SV), fikk 29 stemmer (A, SV, MDG, R, KrF), og var dermed falt. Innstillingen ble vedtatt enstemmig. Bergen bystyre behandlet saken i m\u00f8tet 27.11.2024 sak 489/24 og fattet f\u00f8lgende vedtak: Saken ble ikke behandlet p\u00e5 grunn av overskredet tid. Bergen bystyre behandlet saken i m\u00f8tet 30.10.2024 sak 431/24: Saken ble ikke behandlet p\u00e5 grunn av overskredet tid. Utvalg for helse og sosial behandlet saken i m\u00f8tet 16.10.2024 sak 123/24 og avga f\u00f8lgende innstilling: Utvalgets innstilling er likelydende med bystyrets vedtak. Forslag til vedtak: Bystyret ber byr\u00e5det g\u00e5 i dialog med statlige myndigheter og jobbe for at kvinner skal f\u00e5 hormonbehandling p\u00e5 bl\u00e5 resept. Dette med m\u00e5l om \u00e5 fremme god kvinnehelse, som ogs\u00e5 skal bidra til at kvinner i overgangsalderen enklere st\u00e5r i jobb. 2 "
}