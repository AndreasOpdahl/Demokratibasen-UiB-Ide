{
  "dokument_id": "7e4c495a-3e22-5709-b1b6-bd4abdd69d36",
  "doc_type": "case_attachment",
  "kommune": 4601,
  "tittel": "Ytrebygda gnr 107 bnr 557 Langenesvegen. Klage over avslag - nybygg naust",
  "url": "https://bergen.kommune.no/politikere-utvalg/api/fil/bk360/1665944/Ytrebygda-gnr-107-bnr-557-Langenesvegen-Klage-over-avslag-nybygg-naust",
  "tekst": " BYR\u00c5DET Byr\u00e5dssak /19 Saksframstilling V\u00e5r referanse: 2019/06485-2 Ytrebygda gnr 107 bnr 557 Langenesvegen. Klage over avslag - nybygg naust Kva saka gjeld: Saka gjeld klage over avslag datert 05.06.2018 p\u00e5 s\u00f8knad om oppf\u00f8ring av tre naust i rekkje med felles kaianlegg og flytebryggje. Det vart gjeve avslag p\u00e5 grunn av at tiltaket er i strid med plan- og bygningslova \u00a7 29-2 visuelle kvaliteter, arealdelen til kommuneplanen (KPA) punkt 1 plankrav og punkt 4-1 byggegrense langs sj\u00f8 jf KDP \u00a7 6. Kvart naust er s\u00f8kt om som eigen sak, og denne klagesaka m\u00e5 difor sj\u00e5ast i samanheng med sak 2019/06479 og 2019/06471. Vedtaket er klaga p\u00e5 av ansvarleg s\u00f8kjar Bergen Arkitektkontor AS p\u00e5 vegne av tiltakshavar Ronny Milde i e-post datert 22.06.2018. Utfyllande klage er datert 28.09.2018. Eigedomen er ikkje regulert. I kommunedelplanen for Mildehalv\u00f8yva (KDP) er eigedomen vist som naustomr\u00e5de, og sj\u00f8arealet er vist som bruk og vern av sj\u00f8 og vassdrag: sm\u00e5b\u00e5thamn. I KPA er eigedomen vist som \u00abbebyggelse og anlegg\u00bb og med arealf\u00f8rem\u00e5l sm\u00e5b\u00e5thamn i sj\u00f8. Tiltaka er avhengig av dispensasjon fr\u00e5 KPA punkt 1 plankrav, punkt 4.1 byggegrense langs sj\u00f8 jf. KDP \u00a7 6. og pbl \u00a7 29-4 avstand til grense. Det er spesifikt s\u00f8kt om dispensasjon fr\u00e5 plankrav og avstand til grense. Det vert i klageomgangen orientert om at dispensasjon fr\u00e5 KPA punkt 4.1 byggjegrense langs sj\u00f8 jf KDP \u00a7 6, er nabovarsla og at ingen merknadar er motteke. Fagetaten meiner at det ikkje spesifikt er s\u00f8kt om dispensasjon, og har difor ikkje vurdert dette. I klageomgangen er ein kome til at denne tolkinga er noko streng, d\u00e5 delar av klagen spesifikt g\u00e5r p\u00e5 vurdering omkring byggjegrense langs sj\u00f8 og dispensasjonen er nabovarsla. Ein tolkar difor klagen no til \u00e5 omfatte s\u00f8knad om dispensasjon fr\u00e5 byggjegrense langs sj\u00f8. Ansvarleg s\u00f8kjar har opplyst at tiltaket er nabovarsla i samsvar med reglane i pbl \u00a7 21-3, og at det er motteke merknadar fr\u00e5 eigar av gnr 107 bnr 174 Ingrid Ter Jung, og eigar av gnr 107 bnr 232 Rolf Hjortland. Merknadane g\u00e5r i hovudsak p\u00e5 at naustet har for h\u00f8g m\u00f8neh\u00f8gde og tilkomst til naust for gnr 107 bnr 232. Fylkesmannen i Hordaland har i uttale 29.05.2018 vore negativ til at det vert gjeve dispensasjon og viser til at det er stort byggepress p\u00e5 strandsona, tiltaka vil auke privatiseringa av omr\u00e5det og at det er lite tilgjengeleg strandsone att. Fylkesmannen peiker ogs\u00e5 p\u00e5 at tiltaket vil ha presedensverknad. Bergen og omland hamnevesen har i uttale 05.04.2018 vist til at dei innstiller p\u00e5 positivt vedtak om det vert gjeve dispensasjon til tiltaket. 1 Klagen: Klagar har i klageomgangen revidert storleiken p\u00e5 naustet for \u00e5 im\u00f8tekomme innvendingane til bygningsmynde. Det vert ogs\u00e5 orientert om at dispensasjon fr\u00e5 KPA 4.1 og KDp \u00a7 6 er nabovarsla. Klagar viser til dispensasjon og l\u00f8yve som er gjeve p\u00e5 gnr 107 bnr 423 og meiner at tiltaket kan samanliknast med denne s\u00f8knaden, s\u00e6rleg med dei reviderte teikningane der naustet er i samsvar med retningslinjene fr\u00e5 Fylkesmannen. Sidan naustet i dei reviderte teikningane er tilpassa retningslinjene fr\u00e5 Fylkesmannen, og er plassert i eit eksisterande naustmilj\u00f8, meiner klagar at det i liten grad vil privatisere strandsona. Klagar meiner at bryggje/flytebryggje er i samsvar med arealf\u00f8rem\u00e5let \u00absm\u00e5b\u00e5thamn\u00bb og prosjektert i samsvar med f\u00f8resegner og rettleiar. Tiltaket er av mindre storleik enn det reglane opnar for, og dermed ikkje s\u00e6rleg privatiserande. Det vert opplyst i klagen at det p\u00e5 bnr 557/556 har st\u00e5tt naust heilt fram til 2014. Det var eit naust som gjekk over to bruksnummer, og klagar meiner at tiltaket ikkje vil medf\u00f8re noko meir privatisering av strandsona enn det som har vore tilfellet sidan 1970. Klagar meiner at tiltaket ikkje vil ha presedensverknad, og at tiltaket har tilfredsstillande visuelle kvalitetar. Det vert vist til klagen som ligg vedlagt i sin heilskap. Vurdering og tilr\u00e5ding fr\u00e5 fagetaten: Fagetaten har ikkje funne grunn til \u00e5 ta klagen til f\u00f8lgje, og tilr\u00e5r at avslaget vert oppretthalde. Fagetaten har ikkje teke stilling til dei reviderte teikningane, og viser til at denne informasjonen er vidareformidla til klagar. N\u00e5r det gjeld klagar sin argumentasjon knytt til dispensasjon og l\u00f8yve p\u00e5 gnr 107 bnr 423, vurderer fagetaten dette som eit sp\u00f8rsm\u00e5l om usakleg forskjellsbehandling. Fagetaten kan ikkje sj\u00e5 at sakene er like, d\u00e5 naustet i den saka var mindre enn naustet som er her s\u00f8kt om. Fagetaten meiner difor at sakene ikkje kan samanliknast. Fagetaten registrerer at s\u00f8knad om dispensasjon fr\u00e5 byggegrense langs sj\u00f8 er nabovarsla, men kan ikkje sj\u00e5 at det er s\u00f8kt om. Denne dispensasjonen kan difor ikkje vurderast n\u00e6rare. S\u00e5 lenge fagetaten vurderer klagen basert p\u00e5 dei opphavlege teikningane, kan dei ikkje sj\u00e5 at tiltaka har tilfredsstillande visuelle kvaltitetar. Det vert vist til grunngjevinga i avslaget. Fagetaten har i klageomgangen vurdert dispensasjon fr\u00e5 avstandskravet i pbl \u00a7 29-4, utan \u00e5 finne at vilk\u00e5ra for \u00e5 gje dispensasjon er oppfylt. Det vert lagt vekt p\u00e5 at brannomsynet gjer seg gjeldande n\u00e5r nausta er plassert tett, plasseringa vil setje til side omsynet til at \u00e5lmenta skal ferdast i strandsona og ha tilgang til sj\u00f8 og at omr\u00e5det vert privatisert. Det vert vist til fagnotatet i sin heilskap. Byr\u00e5det si vurdering og tilr\u00e5ding/konklusjon: Byr\u00e5det har vurdert klagen og resten av dokumentasjonen i saka, og er i hovudsak samd med fagetaten i deira vurdering og konklusjon. Byr\u00e5det kan ikkje tilr\u00e5 at klagen vert teken til f\u00f8lgje. 2 Plankrav skal sikre at utviklinga i omr\u00e5det skjer gjennom ein heilskapleg prosess, der det skal takast omsyn til infrastruktur, kvar og kor mykje som kan byggjast ut og sikre gr\u00f8ne omr\u00e5der samt tilgang til sj\u00f8. Byr\u00e5det meiner at omr\u00e5det b\u00f8r utviklast gjennom reguleringsplan, d\u00e5 denne saka m\u00e5 sj\u00e5ast i samanheng med sakene p\u00e5 nabotomtene bruksnummer 556 og 557, som ogs\u00e5 er til politisk behandling. I tillegg er bruksnummer 553 og 386 ubygde tomtar. Dette viser at ein b\u00f8r sj\u00e5 tomtene i samanheng og at utvikling i omr\u00e5det b\u00f8r skje gjennom plan. Ved \u00e5 f\u00e5 til ei heilskapleg og overordna vurdering, kan det leggjast til rette for \u00e5 sikre \u00e5lmenta sin tilkomst til sj\u00f8, vurderast om det skal vere fellesanlegg i sj\u00f8, og gjerast ei grundig vurdering av kva omr\u00e5det toler. Det vart i s\u00f8knaden opplyst at tomtene var omfatta av reguleringsplan under arbeid, jf plan-id 62810000, der tomtene var vist med arealf\u00f8rem\u00e5l UN (uthus/naust/badehus). Dette naustomr\u00e5det var eit lite omr\u00e5de i eit st\u00f8rre planforslag. Planforslaget vart avvist av Bergen bystyre i vedtak 21.11.2018 sak 275/18 i hovudsak p\u00e5 grunn av flyst\u00f8yproblematikk og lokalisering av bustadar. Det m\u00e5 difor startast planprosess p\u00e5 nytt. Byr\u00e5det har forst\u00e5ing for at det er frustrerande for tiltakshavar \u00e5 m\u00e5tte bruke tid og ressursar i planprosess, for \u00e5 f\u00e5 nytte eigedomen som ein ynskjer, men p\u00e5peiker at det er naudsynt med plankrav for \u00e5 sikre heilskapleg bruk og tilgang til sj\u00f8. Strandsona er under stadig press, og ved enkeltvise utbyggingar gjennom dispensasjonar vil ein miste stadig meir av tilgangen til sj\u00f8 og omr\u00e5det vert privatisert. Det at det ogs\u00e5 ligg fleire ubygde tomter rundt, tilseier at presedensverknaden er stor. Det m\u00e5 ogs\u00e5 leggjast vekt p\u00e5 at det er kome negativ uttale fr\u00e5 Fylkesmannen. Byr\u00e5det meiner difor at omsyna bak plankravet vert vesentleg sett til side ved \u00e5 gje dispensasjon. Byr\u00e5det kan heller ikkje sj\u00e5 at sak p\u00e5 gnr 107 bnr 423 kan samanliknast med saka som er til behandling, d\u00e5 dette naustet her er ein del av ei rekkje p\u00e5 tre med felles kai og bryggjeanlegg. Byr\u00e5det vurderer saka, som fagetaten, basert p\u00e5 dei opphavlege teikningane. Byr\u00e5det vil likevel p\u00e5peike at det er positivt at naustrekkja er redusert i storleik, og at kvart naust soleis er i samsvar med dei f\u00f8ringane som f\u00f8lgjer av retningslinene til Fylkesmannen. Byr\u00e5det meiner likevel at endringane p\u00e5 naustet er av ein slik grad at dei b\u00f8r gjennomg\u00e5 ordin\u00e6r s\u00f8knadsbehandling med tilh\u00f8yrande nabovarsling. Det var registrert merknadar i saka fr\u00e5 nabo, og d\u00e5 b\u00f8r dei f\u00e5 moglegheita til \u00e5 uttale seg p\u00e5 nytt. Det vert elles vist til fagetaten si vurdering, og byr\u00e5det sluttar seg til denne. Vedtakskompetanse: I medhald av Reglement for bystyrekomiteene punkt 1.4, jf. bystyresak 85/17, er mynde til \u00e5 behandle klagesaker etter plan- og bygningslova, med n\u00e6rare gitte unntak, delegert til Komite for milj\u00f8 og byutvikling. Dersom klagen ikkje vert teken til f\u00f8lgje, skal saka sendast til Fylkesmannen i Hordaland for endeleg avgjerd. Byr\u00e5det innstiller til komite for milj\u00f8 og byutvikling \u00e5 fatte f\u00f8lgende vedtak: Avslag datert 05.06.2018 vert oppretthalde. Klagen vert ikkje teken til f\u00f8lgje. Dato: 30. april 2019 Roger Valhammer Anna Elisa Tryti Byr\u00e5dsleder Byr\u00e5d for byutvikling Dokumentet er godkjent elektronisk. 3 Vedlegg: Notat fr\u00e5 fagetaten datert 07.01.2019 med vedlegg: 1. Oversiktskart som lokaliserer tiltaket i forhold til omgivelser 2. Oversiktsfoto som supplement til oversiktskart 3. Situasjonsplan 4. Klage 5. Klage 6. Avslag p\u00e5 s\u00f8knad 7. Uttalelse fra Fylkesmannen i Hordaland 8. Dispensasjonss\u00f8knad 9. Uttalelse fra Bergen Havn 10. S\u00f8knad med nabomerknad og tegninger 4 "
}