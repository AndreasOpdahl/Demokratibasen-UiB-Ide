{
  "dokument_id": "ba7799ca-174d-5bba-9ba8-fea8f48df522",
  "doc_type": "case_presentation",
  "kommune": 4601,
  "tittel": "Representantforslag fra Mona H\u00f8gli (MDG) og Eline Haakestad (MDG) vedr\u00f8rende innf\u00f8ring av lobbyregister",
  "url": "https://bergen.kommune.no/politikere-utvalg/api/fil/bk360/9510175/Framstilling-Representantforslag-fra-Mona-Hogli-MDG-og-Eline-Haakestad-MDG-vedrorende-innforing-av-lobbyregister",
  "tekst": " Forretningsutvalget Saksframstilling V\u00e5r referanse: 2023/160025-6 Saksbehandler: Ida Rambech Representantforslag fra Mona H\u00f8gli (MDG) og Eline Haakestad (MDG) vedr\u00f8rende innf\u00f8ring av lobbyregister Hva saken gjelder: Bystyrerepresentantene Mona H\u00f8gli (MDG) og Eline Haakestad (MDG) har overlevert et representantforslag etter kapittel 7 i reglement for Bergen bystyre. Forslaget ble overlevert ordf\u00f8reren i bystyrets m\u00f8te 21. juni 2023. Forslaget lyder slik: Representantforslag fra representantene Eline Haakestad og Mona H\u00f8gli vedr. innf\u00f8ring av lobbyregister \u00c5penhet og gjennomsiktighet er viktige premisser for et velfungerende demokrati. Skal befolkningen ha tillit til politikerne og det politiske systemet, er det viktig \u00e5 ha gode systemer som sikkerhetsnett mot maktmisbruk og korrupsjon. Et av tiltakene som kan \u00f8ke innbyggernes tilgang til demokratiet er \u00e5 innf\u00f8re et lobbyregister. Bergen kommune har klare regler for offentlighet og innsyn i forvaltningen, men dette gjelder i stor grad offentlige etater og byr\u00e5det. Det mangler fortsatt et egnet system for heltids- og deltidspolitikere i bystyret. St\u00f8rre \u00e5penhet og innsyn i politiske p\u00e5virkningsprosesser vil bidra til bedre transparens i viktige politiske beslutningsprosesser og \u00f8kt tillit til at politiske beslutninger tas p\u00e5 riktig grunnlag. M\u00f8ter mellom politikere og lobbyister er legitimt, og positivt for politisk utvikling i Bergen. Lobbyister kan v\u00e6re en viktig kilde til supplerende informasjon utover det som fremg\u00e5r av saksdokumenter. Men samtidig er det politiske systemet under press fra sterke profesjonelle og private interesser, samt maktkonsentrasjon i n\u00e6ringslivet. Noen ganger risikerer folkevalgte \u00e5 bli mest presset og p\u00e5virket av de lobbyinteressene som har sterkest \u00f8konomisk makt. Det er uheldig for demokratiet. Kommunestyret i Trondheim vedtok i 2017 at det skulle opprettes et lobbyregister. KS har ser n\u00e5 p\u00e5 hvordan slike systemer kan l\u00f8ses i kommunestyrer landet rundt. Representantene mener at et lobbyregister kan l\u00f8se flere av problemstillingene knyttet til \u00e5penhet og tillit i lokaldemokratiet i Bergen, og foresl\u00e5r at Bystyrets kontor ser p\u00e5 ulike modeller for innretning p\u00e5 et slikt register. Forslag til vedtak: Bystyret anmoder bystyrets kontor om \u00e5 utrede modeller for et lobbyregister for heltids- og deltidspolitikere i Bergen kommune, der personvernet til de bes\u00f8kende ivaretas. 1 Forretningsutvalget behandlet saken i m\u00f8tet 27. juni 2023 sak 190/23 og fattet f\u00f8lgende vedtak: 1. Representantforslag fra representantene Mona H\u00f8gli (MDG) og Eline Haakestad (MDG) vedr\u00f8rende innf\u00f8ring av lobbyregister oversendes Bystyrets kontor for videre utredning. 2. Bystyrets kontor bes om \u00e5 vurdere forslaget og \u00e5 utarbeide et notat slik at bystyret kan behandle saken senest innen 19.12.2023 3. Forretningsutvalget avgir innstilling i saken Bystyrets kontor har vurdert forslaget i notat datert 1. desember 2023. Notatet f\u00f8lger som vedlegg. Forslagsstillernes forslag til vedtak: Bystyret anmoder bystyrets kontor om \u00e5 utrede modeller for et lobbyregister for heltids- og deltidspolitikere i Bergen kommune, der personvernet til de bes\u00f8kende ivaretas. Dato: 8. desember 2023 Trine P. Gr\u00f8nbech - bystyredirekt\u00f8r Ida Rambech - fagleder valg Dokumentet er godkjent elektronisk. Vedlegg: Notat fra Bystyrets kontor datert 1. desember 2023. 2 "
}