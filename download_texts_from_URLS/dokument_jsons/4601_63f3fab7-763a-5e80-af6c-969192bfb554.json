{
  "dokument_id": "63f3fab7-763a-5e80-af6c-969192bfb554",
  "doc_type": "case_presentation",
  "kommune": 4601,
  "tittel": "H\u00f8ring av ekspertgrupperapporten Et jevnere utdanningsl\u00f8p, barnehage og skole/SFO som innsats mot ulikhet blant barn. ",
  "url": "https://bergen.kommune.no/politikere-utvalg/api/fil/bk360/10030128/Framstilling-Horing-av-ekspertgrupperapporten-Et-jevnere-utdanningslop-barnehage-og-skole-SFO-som-innsats-mot-ulikhet-blant-barn-",
  "tekst": " Kommunalt r\u00e5d for personer med funksjonsnedsettelse Saksframstilling V\u00e5r referanse: 2023/280756-27 Saksbehandler: Ragnhild Hvoslef Kr\u00fcger H\u00f8ring av ekspertgrupperapporten Et jevnere utdanningsl\u00f8p - barnehage og skole/SFO som innsats mot ulikhet blant barn. Hva saken gjelder: Kunnskapsdepartementet har sendt rapporten Et jevnere utdanningsl\u00f8p \u2013 barnehage og skole/SFO som innsats mot ulikhet blant barn p\u00e5 h\u00f8ring. Det er enn\u00e5 ikke avklart om Bergen kommune kommer til \u00e5 sende en h\u00f8ringsuttalelse. Dersom KRPF velger \u00e5 komme med en h\u00f8ringsuttalelse kan denne enten sendes som ett innspill til det videre arbeidet med en eventuell uttalelse fra kommunen, eller den kan sendes som en selvstendig h\u00f8ringsuttalelse. Forslag til vedtak: Ekspertgrupperapporten Et jevnere utdanningsl\u00f8p \u2013 barnehage og skole/SFO som innsats mot ulikhet blant barn. Dato: 6. mars 2024 Sonja Ljostveit - leder Ragnhild Hvoslef Kr\u00fcger - seniorr\u00e5dgiver Dokumentet er godkjent elektronisk. Vedlegg: H\u00f8ringsbrev med lenke til ekspertgrupperapporten. 1 Noen hovedpunkter fra rapporten: 2.1.3 Situasjonsbeskrivelse - Spesialpedagogisk st\u00f8tte i barnehagen1 Barnehageloven \u00a7 31 regulerer barnehagebarns rettigheter til spesialpedagogisk hjelp: \u00abBarn under oppl\u00e6ringspliktig alder har rett til spesialpedagogisk hjelp dersom de har s\u00e6rlig behov for det. Dette gjelder uavhengig av om de g\u00e5r i barnehage.\u00bb Rettighetene til barn med nedsatt funksjonsevne er regulert i barnehageloven \u00a7 37. Det har v\u00e6rt en \u00f8kning i andelen barn som mottar spesialpedagogisk hjelp. If\u00f8lge Utdanningsdirektoratet mottok 3,6 prosent av alle barnehagebarn (9 759 barn) spesialpedagogisk hjelp i 20222, som er en \u00f8kning p\u00e5 0,5 prosentpoeng siden 2017. Det er ogs\u00e5 en tydelig aldersgradient i andelen som mottar spesialpedagogisk hjelp. Mens 1,1 prosent av alle 2-\u00e5ringer i 2021 hadde vedtak om spesialpedagogisk hjelp, hadde hele 6,6 prosent av alle 5-\u00e5ringene dette vedtaket. Flere gutter enn jenter mottar spesialpedagogisk hjelp. Andelen barn som mottar spesialpedagogisk hjelp er ujevnt fordelt mellom barnehager og omr\u00e5der. Barn med rett til spesialpedagogisk hjelp var i 2020 fordelt p\u00e5 om lag 70 prosent av alle barnehagene i Norge (Myhr mfl., 2021). Ved \u00e5 bruke BASIL-registeret til Utdanningsdirektoratet viser Iversen og Nyhus (2022) at andelen barn med spesialpedagogisk hjelp i kommunale barnehager i Oslo varierer fra rundt 6\u20137 prosent i bydelene Grorud, Stovner, Bjerke, Alna og S\u00f8ndre Nordstrand til 3 prosent i Gamle Oslo. I snitt mottar litt over 4 prosent av alle barna i kommunale barnehager i Oslo spesialpedagogisk hjelp. I private barnehager er andelen barn med spesialpedagogisk hjelp lavere enn i kommunale barnehager. De bydelene som har en h\u00f8y andel barn som mottar spesialpedagogisk hjelp, har ogs\u00e5 en h\u00f8y andel lavt utdannede innbyggere sammenlignet med \u00f8vrige bydeler i Oslo. De samme bydelene har h\u00f8y andel innbyggere med innvandringsbakgrunn. I de levek\u00e5rsutsatte bydelene i Oslo som Iversen og Nyhus (2022) har unders\u00f8kt, blir det samlet sett brukt mye ressurser p\u00e5 \u00e5 gi et styrket tilbud i barnehagen. Samtidig er ressursbruken per barn som f\u00e5r et styrket tilbud lav sammenlignet med resten av Oslo. Forfatterne beskriver flere ulike forklaringer. Den f\u00f8rste er knyttet til budsjettmessige \u00e5rsaker. Bydeler med levek\u00e5rsutfordringer mangler ressurser. En annen forklaring er at de nevnte bydelene har mange barn som trenger ekstra st\u00f8tte utover det de f\u00e5r gjennom det ordin\u00e6re tilbudet, men at ikke alle disse behovene kvalifiserer til individuelt vedtak. En tredje forklaring er stordriftsfordeler. Flere barn med lignende behov gj\u00f8r det mulig \u00e5 gi et like godt tilbud til en lavere kostnad per barn enn i andre bydeler (Iversen og Nyhus, 2022). Wendelborg mfl. (2015) har unders\u00f8kt barnehagetilbudet til barn med s\u00e6rskilte behov i flere norske kommuner. De finner at i en presset kommune\u00f8konomi ser kommunen seg n\u00f8dt til \u00e5 ivareta barn med rettigheter. Dette kan g\u00e5 ut over de barna som befinner seg i gr\u00e5sonen mellom det ordin\u00e6re tilbudet og det tilbudet man har krav p\u00e5 med vedtak. Det er stor variasjon p\u00e5 tvers av kommuner med tanke p\u00e5 hvordan det spesialpedagogiske tilbudet er organisert i barnehage. Samtidig er det lite belegg i litteraturen for \u00e5 si at \u00e9n organisasjonsmodell fungerer bedre enn en annen. If\u00f8lge Wendelborg mfl. (2015) er det i mange kommuner vanlig med en sentral organisering av ressursene, som deretter tildeles den enkelte barnehage etter ansl\u00e5tt behov. Ulempen med en slik ressurstildeling er at det kan bli en avstand mellom spesialpedagogene (som tilh\u00f8rer en sentral enhet) og det daglige livet i den enkelte barnehage. Hvorvidt ulike behov er innenfor det som er \u00e5 anse som 1 S. 33-34 i PDF utgaven av rapporten 2 Kilde: Udir.no 2 normalt (og som dermed skal l\u00f8ses innenfor den enkelte barnehages ramme) er en p\u00e5g\u00e5ende diskusjon (Agenda Kaupang, 2015). 2.2.2 Situasjonsbeskrivelse - Spesialundervisning i skolen 3 Spesialundervisning er hjemlet i kapittel 5 i oppl\u00e6ringsloven. I \u00a7 5-1 st\u00e5r det f\u00f8lgende: \u00abElevar som ikkje har eller som ikkje kan f\u00e5 tilfredsstillande utbytte av det ordin\u00e6re oppl\u00e6ringstilbodet, har rett til spesialundervisning.\u00bb For \u00e5 f\u00e5 vedtak om spesialundervisning eller individuell oppl\u00e6ringsplan (s\u00e5kalt IOP) etter \u00a7 5-1 eller vedtak om spesialpedagogisk hjelp etter \u00a7 5-7 m\u00e5 eleven ha en sakkyndig vurdering (foretatt av PP-tjenesten). If\u00f8lge Utdanningsdirektoratet f\u00e5r nesten \u00e5tte prosent av elevene i grunnskolen spesialundervisning i skole\u00e5ret 2020\u20132021. Andelen er jevnt \u00f8kende: fra 3,5 prosent p\u00e5 1. trinn til 10,4 prosent p\u00e5 10. trinn. Mens andelen elever med spesialundervisning \u00f8kte i perioden 2007\u20132010, har den i den siste ti\u00e5rsperioden v\u00e6rt noks\u00e5 stabil.4 Hva kjennetegner elever som mottar spesialundervisning? If\u00f8lge Iversen mfl. (2016) kan elever som f\u00e5r spesialundervisning, deles inn i tre grupper: 1. Elever med store og sammensatte vansker. Disse krever spesialkompetanse og tett oppf\u00f8lging, ofte med minimum \u00e9n l\u00e6rer/voksen per elev. 2. Elever med betydelige vansker som kan fungere i klassefellesskapet, men som uten tvil har rett til spesialundervisning. 3. Elever som har utfordringer, og som derfor ofte f\u00e5r spesialundervisning, men der utfordringene ogs\u00e5 kan h\u00e5ndteres med god tilpasning av ordin\u00e6r undervisning. Mens elevene i de to f\u00f8rstnevnte gruppene omtrent utelukkende mottar spesialundervisning, er elevene i den tredje gruppen p\u00e5 marginen. Om de mottar spesialundervisning eller ikke, kan avhenge av lokale forhold og kriterier. Det vil dermed variere fra kommune til kommune (Iversen mfl., 2016). Status for spesialpedagogiske tiltak Utgifter knyttet til spesialundervisning varierer ogs\u00e5 mellom skoler og omr\u00e5der. If\u00f8lge Iversen mfl. (2020) er utgiftene til annet enn ordin\u00e6r undervisning spesielt h\u00f8ye i levek\u00e5rsutsatte omr\u00e5der. Samtidig brukes det i disse omr\u00e5dene mindre ressurser p\u00e5 ordin\u00e6r undervisning. Spesialundervisning og spr\u00e5koppl\u00e6ring utgj\u00f8r en stor andel av timene som inng\u00e5r i \u00abannet enn ordin\u00e6r undervisning\u00bb. Som nevnt i forbindelse med barnehage, kjennetegnes disse levek\u00e5rsutsatte omr\u00e5dene av mange enslige fors\u00f8rgere, h\u00f8y innvandrerandel, lavt utdanningsniv\u00e5, mange lavinntektshusholdninger og en h\u00f8yere andel l\u00e6rere uten godkjent kompetanse (Iversen mfl., 2020). If\u00f8lge Iversen mfl. (2016) er det elever i gr\u00e5sonen (elever med diverse utfordringer som kan h\u00e5ndteres ved tilpasning av ordin\u00e6r undervisning) som har st\u00e5tt for \u00f8kningen i spesialundervisning frem til 2010. Selv om rettighetene til elevene i faresonen er godt forankret i loven (\u00a7 5-1 i oppl\u00e6ringsloven), har vi ikke et godt utviklet system som kontrollerer at skolene f\u00f8lger loven og tilbyr disse elevene det de har krav p\u00e5. Dette inneb\u00e6rer at skoleeiere har stor frihet til \u00e5 organisere og implementere spesialundervisning, noe som ogs\u00e5 f\u00f8rer til stor variasjon. Mens noen skoleeiere klarer \u00e5 gi et tilfredsstillende tilbud, viser Statsforvalteren til at det er forbedringspotensial p\u00e5 en rekke omr\u00e5der.5 Manglene dreier seg om alt fra at 3 S. 49-52 i PDF utgaven av rapporten 4 Kilde: SSB-tabell 12222 og SSB-tabell 08624 5 Det finnes en rekke tilsynsrapporter fra ulike statsforvaltere som er tilgjengelig online, for eksempel denne: https://www.statsforvalteren.no/contentassets/e26ff08311d341a8bfd9959b7b0d0351/tilsynsrapport.pdf 3 enkeltvedtakene ikke inneholder informasjon om hvor mange timer spesialundervisning en elev har f\u00e5tt innvilget, til at skolene ikke gir spesialundervisning i tr\u00e5d med IOP-ene. Det er flere tegn p\u00e5 at det er et misforhold mellom antall spesialundervisningstimer elevene har krav p\u00e5 og det faktiske antall timer de f\u00e5r, basert p\u00e5 informasjon fra skoleansatte i kvalitative forskningsstudier (Herlofsen & Lie, 2022).6 Fordi det ikke fins noe systematisk registrering og nasjonal samling av individdata om verken vedtak eller oppf\u00f8lging av disse vedtakene er det vanskelig \u00e5 vite hvor omfattende dette problemet er. Mangel p\u00e5 et velfungerende system krever i alle tilfeller at foreldrene har kunnskap om hvilke rettigheter barna har. Dette gir utfordringer for alle foreldre i m\u00f8tet med det spesialpedagogiske systemet, der ressurssterke foreldre kan ha en fordel i \u00e5 navigere de komplekse systemene som oppst\u00e5r. Barneombudet har ogs\u00e5 stilt sp\u00f8rsm\u00e5l ved om elever som mottar spesialundervisning f\u00e5r et forsvarlig og likeverdig tilbud, og faglig utbytte av oppl\u00e6ringen. Rapporten Inkluderende fellesskap for barn og unge fra ekspertgruppen for barn og unge med behov for s\u00e6rskilt tilrettelegging (Nordahl mfl., 2018) konkluderte med at dagens system for spesialpedagogisk tilbud i barnehage og skole er ekskluderende og lite funksjonelt. Nordahl mfl., (2018) mener at dagens system i praksis f\u00f8rer til at mange barn ikke f\u00e5r godt nok innpass i fellesskapet, og til at de f\u00e5r hjelp for sent og d\u00e5rligere l\u00e6ringsutbytte. Gruppen peker samtidig p\u00e5 at vi har for lite kunnskap om spesialpedagogiske tiltak, og at det er begrenset med evidensbasert kunnskap om tiltakene som foresl\u00e5s i rapporten. En ny modell for samarbeid mellom skole, barnehage og praktisk-pedagogisk tjeneste (PPT), kalt \u00abTett p\u00e5\u00bb, er testet i tre norske kommuner. Prosjektet l\u00f8per i \u00e5rene 2020\u20132026, og i Caspersen mfl. (2024) beskrives forel\u00f8pige erfaringer med modellen. Om kompetansel\u00f8ftet for spesialpedagogikk og inkluderende praksis I 2021 ble det satt i gang et kompetansel\u00f8ft for spesialpedagogikk.7 Hovedform\u00e5let er \u00e5 \u00f8ke tilgangen til kompetanse blant akt\u00f8rene som er n\u00e6rmest barna. Grunntanken bak kompetansel\u00f8ftet er \u00e5 tilby alle barn som st\u00e5r i fare for \u00e5 falle utenfor, et bedre oppl\u00e6ringstilbud enn de f\u00e5r i dag. Det skal man oppn\u00e5 gjennom \u00e5 \u00f8ke kompetansen til ansatte i barnehager og skoler og andre relevante instanser som samarbeider tett med skoler og barnehager. Ved \u00e5 heve kompetansen blant de som jobber tettest p\u00e5 barna, blir man bedre rustet til \u00e5 sette inn riktig innsats p\u00e5 riktig tidspunkt. F\u00f8rste delevaluering av kompetansel\u00f8ftet viser at det er mye \u00e5 g\u00e5 p\u00e5 med tanke p\u00e5 \u00e5 lage et bedre lag rundt eleven (Wendelborg mfl., 2022). Andre delevaluering viser imidlertid at dette kan skyldes utfordringer med koordinering av ulike akt\u00f8rer, og at man ikke har greid \u00e5 utnytte PP- tjenesten fullt ut. Det stilles derfor sp\u00f8rsm\u00e5l ved om systemene er tilrettelagt for \u00e5 oppn\u00e5 \u00f8nsket effekt av kompetansel\u00f8ftet (Wendelborg mfl., 2023). 2.3 Sosial ulikhet i psykisk helse 8 Nye norske studier basert p\u00e5 registerdata eller unders\u00f8kelser gj\u00f8r det mulig \u00e5 danne seg et godt bilde av sosial ulikhet i psykisk helse blant unge. Mye av forskningen p\u00e5 psykisk helse kommer fra sentrale helseregistre. Det er viktig \u00e5 p\u00e5peke at disse dataene p\u00e5virkes av forhold knyttet til (\u00f8kning) i behandling og diagnostisering. Vi kan ikke utelukke at barn med forskjellig sosial bakgrunn vurderes ulikt selv om de har samme symptomtrykk. Det finnes ogs\u00e5 verdifull informasjon i sp\u00f8rreunders\u00f8kelser som samler inn mindre alvorlige m\u00e5l p\u00e5 psykisk helse, for eksempel opplevd psykisk helse og skoletrivsel. Disse kan v\u00e6re preget av at d\u00e5rlig helse og lav sosio\u00f8konomisk status er forbundet med \u00e5 ikke delta i helseunders\u00f8kelser. 6 Kilde: Skoleansattes erfaringer og utfordringer i m\u00f8te mellom regelverk og pedagogisk praksis (utdanningsnytt.no) 7 Kompetansel\u00f8ftet tar utgangspunkt i Meld. St. 6 (2019\u20132020) om tidlig innsats og inkluderende fellesskap i barnehage, skole og SFO. 8 S. 72-73 i PDF utgaven av rapporten. 4 Sosial gradient i psykiske helse blant barn og unge Analyser p\u00e5 registerdata viser at f\u00f8r skolestart, blir barn med lavere sosial bakgrunn oftere diagnostisert med psykiske lidelser enn barn fra h\u00f8yere sosial bakgrunn (Kinge mfl., 2021; Sunde mfl., 2022; Wichstr\u00f8m mfl., 2012). Den sosiale gradienten er s\u00e6rlig sterk i de laveste inntektsgruppene (Kinge mfl., 2021; Zachrisson og Dearing, 2015). Sistnevnte artikkel studerer barn i aldersgruppen 18\u201336 m\u00e5neder og finner at endringer i familiens \u00f8konomi er relatert til endringer i utagerende vansker (for eksempel aggressiv adferd) og innagerende vansker (for eksempel engstelig adferd). Utviklingen i psykisk helse er ogs\u00e5 forskjellig for gutter og jenter. Blant gutter \u00f8ker den totale forekomsten av diagnoser frem til 11\u00e5rsalderen, og deretter stagnerer den. For jenter \u00f8ker forekomsten uavbrutt, men s\u00e6rlig i alderen 13 til 17 \u00e5r (Kinge mfl., 2021, figur 2). De sosiale forskjellene i forekomsten av psykiske diagnoser blant gutter er i stor grad drevet av ADHD, som vanligvis debuterer tidlig. I tillegg utgj\u00f8r ADHD omtrent halvparten av alle diagnoser blant gutter. For jenter er angst og depresjon den vanligste diagnosen, og her \u00f8ker forekomsten vesentlig etter puberteten. For begge kj\u00f8nn er den sosiale gradienten tydeligst for ADHD diagnoser (Kinge mfl., 2021). For jenter er den sosiale gradienten i ADHD ikke like sterk som for gutter. ADHDdiagnose har ogs\u00e5 sammenheng med betydelig svekkede skoleprestasjoner i alle skolefag (Sunde mfl., 2022). Forskjellen mellom barn med h\u00f8yt og lavt utdannede foreldre er likevel st\u00f8rre enn forskjellen mellom barn med og uten ADHD (ibid.). Det vil si at barn med ADHD og h\u00f8yt utdannede foreldre i snitt gj\u00f8r det bedre i skolen enn barn uten ADHD og lavt utdannede foreldre. Sammenligninger av s\u00f8sken med og uten ulike helsetilstander finner at psykiske lidelser samlet sett forklarer like mye av oppn\u00e5dd utdanning, som summen av alle andre helsetilstander kan forklare (Nordmo mfl., 2022, figur 3). ADHD er helsetilstanden som betyr mest for karakterene b\u00e5de for gutter og jenter. Dette understreker hvor viktig psykisk helse er for skoleutfall. Ogs\u00e5 den selvrapporterte psykiske helsen viser til en sosial gradient. Ungdataunders\u00f8kelsen blant elever p\u00e5 ungdomstrinnet og i videreg\u00e5ende oppl\u00e6ring samler inn data p\u00e5 skolemilj\u00f8 og trivsel. I de tilfellene der svarene i Ungdataunders\u00f8kelsen er delt inn etter sosial bakgrunn, rapporterer barn fra lavere sosial bakgrunn at de oftere f\u00f8ler seg ulykkelig eller at de kjenner p\u00e5 h\u00e5pl\u00f8shet (Bakken mfl., 2016, figur 65). Det er ogs\u00e5 en sammenheng mellom sosial ulikhet og skoletrivsel, hvor ungdommer som har f\u00e5 ressurser hjemme trives d\u00e5rligere p\u00e5 skolen og er mer utsatt for mobbing (Bakken mfl., 2016). Ungdataunders\u00f8kelsen viser ogs\u00e5 at omfanget av mobbing avtar med \u00f8kende sosio\u00f8konomisk status i familien. Utvikling i psykisk helse Det er faglig uenighet om det har skjedd en reell forverring av psykisk helse. P\u00e5 den ene siden ser vi \u00f8kningen b\u00e5de i diagnostisering, s\u00e6rlig blant jenter (Krokstad mfl., 2022) og i selvrapporterte symptomer (Bakken, 2022, s. 35). Mens at noen fagpersoner mener at dette skyldes at unge har opplevd en \u00f8kning i risikofaktorer som har p\u00e5virket den psykiske helsen deres negativt (Krokstad mfl., 2022; Twenge, 2020), mener andre fagpersoner at det ikke er dekning for det, og at \u00f8kningene i diagnostisert og selvrapportert uhelse kommer av endringer i holdninger og tjenestetilbud (Brinkmann, 2016; Paris, 2020). Om den sosiale gradienten har blitt sterkere med tiden, er et annet sp\u00f8rsm\u00e5l. Her er kunnskapsgrunnlaget tynnere, og det er vanskelig \u00e5 svare entydig. 5 3.4.2.2 Kunnskapsoppsummering om spesialundervisning og spesialpedagogiske tiltak9 B\u00e5de nasjonalt og internasjonalt finnes det veldig lite \u00e5rsaksforskning \u2013 naturlige eller randomiserte fors\u00f8k \u2013 p\u00e5 spesialundervisning rettet mot barn som har krav p\u00e5 spesialundervisning. Dette skyldes b\u00e5de databegrensninger knyttet til kobling og sm\u00e5 utvalg og stor variasjon i elevgruppen med behov for s\u00e6rlig tilrettelagte tilbud. Det finnes imidlertid noen unntak, og nedenfor omtaler vi noen relevante studier som ser p\u00e5 effekten av organisering eller innhold av spesialundervisningen. I dansk forskning (Andersen mfl., 2023) unders\u00f8kes det om danske elever med behov for spesialundervisning drar nytte av st\u00f8tteundervisning i ordin\u00e6re klasserom. Studien baserer seg p\u00e5 to randomiserte fors\u00f8k som tilsatte tre typer l\u00e6rerassistenter: En medl\u00e6rer med pedagogisk utdanning (10,5 timer per uke), en undervisningsassistent uten pedagogisk utdanning (14,5 timer per uke) og en \u00abcoach\u00bb med spesialpedagogisk kompetanse som kun brukte kort tid p\u00e5 veiledning (2,5 timer per uke). Forskerne har tidligere rapportert om en positiv effekt av de f\u00f8rste to tiltakene p\u00e5 ordin\u00e6re elevers l\u00e6ringsutbytte, i tr\u00e5d med mye annen forskning som viser effekt av st\u00f8tteundervisning (Andersen mfl., 2018). Resultatene i den nye studien tyder p\u00e5 at alle tre tiltakene f\u00f8rte til at flere elever med spesielle behov ble innlemmet i vanlige klasserom. Forskerne finner at gruppen som fikk medl\u00e6rer med pedagogisk utdanning og gruppen som fikk assistent uten pedagogisk utdanning oppn\u00e5dde faglig fremgang p\u00e5 kort sikt, men effekten var ikke lenger synlig m\u00e5lt ved testresultater noen \u00e5r senere \u2013 eller p\u00e5 valg av videreg\u00e5ende utdanning. Gruppen som kun fikk en \u00abcoach\u00bb som veiledet l\u00e6rerne opplevde ingen effekt av tiltaket. Selv om de faglige gevinstene forsvant over tid i gruppene som fikk st\u00f8tteundervisning, klarte elevene med spesielle behov \u00e5 fortsette i vanlige klasserom gjennom det obligatoriske oppl\u00e6ringsl\u00f8pet og klarte ogs\u00e5 i stor grad \u00e5 f\u00f8lge den samme progresjonen som sine jevnaldrende i kontrollgruppen n\u00e5r de gikk over til videreg\u00e5ende oppl\u00e6ring. Fordi st\u00f8tteundervisning i ordin\u00e6r undervisning er mindre kostbart enn spesialklasser, konkluderer forskerne med at slike tiltak er en kostnadseffektiv pedagogisk st\u00f8tte for elever med behov for spesialundervisning. Som nevnt i situasjonsbeskrivelsen er det ikke klare og tydelige grenser mellom hvem som mottar spesialundervisning, og hvem som ikke mottar det. Dette taler for at mange av de m\u00e5lrettede tiltakene nevnt under kapittel 3.4.2.1 ovenfor (sm\u00e5gruppe med tilrettelagt opplegg) ogs\u00e5 gjelder for gruppen elever som er i gr\u00e5sonen for \u00e5 f\u00e5 utarbeidet en individuell oppl\u00e6ringsplan. Resultatene i de norske studiene (Lopez-Pedersen mfl., 2023; Haaland mfl., 2023) gir ytterligere st\u00f8tte til det. Lopez-Pedersen mfl. (2023) gjennomf\u00f8rte en kombinasjon av sm\u00e5grupper og \u00e9n-til-\u00e9n-undervisning for 1.klassinger som sliter med matematikk og fant at dette hadde en positiv effekt p\u00e5 faglige ferdigheter tidlig i skolel\u00f8pet, inkludert tallforst\u00e5else. Haaland mfl. (2023) fokuserte p\u00e5 tilpasset gruppeundervisning til 1. klassinger som strever i lese- og skriveoppl\u00e6ringen og fant at dette hadde betydelig positiv effekt p\u00e5 lese- og staveferdigheter, og senket risikoen for \u00e5 sk\u00e5re under bekymringsgrensen p\u00e5 kartleggingspr\u00f8ven i lesing. Oppsummert, selv om vi mangler kunnskap p\u00e5 spesialpedagogiske tjenester, er det mange indikasjoner p\u00e5 at dagens organisering av spesialpedagogikk har stort forbedringspotensial. Dette gjelder spesielt barn som befinner seg i gr\u00e5sonen. 4.3.1 Tiltak for \u00e5 \u00f8ke kvaliteten i norske barnehager Tiltakspakke 1 9 S. 107-108 i PD utgaven av rapporten 6 Systematisk og vedvarende profesjonsutvikling av ansatte i barnehagen og systematisk veiledet lek supplert med \u00f8kt bemanning 10 Tiltakspakke 2 L\u00f8pende opptak og rett til barnehageplass i l\u00f8pet av m\u00e5neden barnet fyller ett \u00e5r, kombinert med avvikling av kontantst\u00f8tte At helsestasjonen, eller andre akt\u00f8rer rundt barnefamiliene, aktivt bist\u00e5r foreldre som trenger hjelp med \u00e5 s\u00f8ke barnehageplass. Utredning av automatisk tildeling av tilbud om barnehageplass11 4.3.3 Bedre overgang fra barnehage til skole Tiltakspakke 3 Mer pedagogisk samarbeid mellom barnehage og skole/SFO i form av veiledet lek som skal bedre overgangen fra barnehage til 1. klasse.12 4.3.4 \u00d8ke kvaliteten i skolefritidsordningen Tiltakspakke 4 Mer systematisk veiledet lek og h\u00f8ykvalitets tilbud om hjelp til skolearbeid i SFO Systematisk profesjonsutvikling av SFO ansatte 4.3.5 Systematisk (inkludert m\u00e5lrettet) trening p\u00e5 sosioemosjonelle ferdigheter Tiltakspakke 5 At skolene m\u00e5 ha en plan for hvordan de skal stimulere aller barns sosioemosjonelle ferdigheter At det m\u00e5 settes av ressurser til at barn som har ekstra behov for sosial og emosjonell l\u00e6ring f\u00e5r tilbud om \u00e5 delta p\u00e5 m\u00e5lrettede tiltak og/eller mentorprogram13 4.3.6 \u00d8kt behovsbasert bruk av intensiv sm\u00e5gruppeundervisning p\u00e5 alle trinn i grunnskolen Tiltakspakke 6 \u00d8kt bruk av midlertidig inndeling i sm\u00e5 grupper hvor undervisningsopplegget blir tilrettelagt til elevenes faglige niv\u00e514 4.4.1 System for oppf\u00f8lging av spesialundervisning15 Kapittel 2.2.2 beskriver mangelen p\u00e5 et system for \u00e5 f\u00f8lge opp vedtak om spesialundervisning og at resultater fra tilsynsunders\u00f8kelser viser at mange elever ikke f\u00e5r den hjelpen de etter vedtaket har krav p\u00e5.81 Slik manglende oppf\u00f8lging av vedtak fra skoler og skoleeiere gj\u00f8r at det ofte i siste instans blir opp til foreldre \u00e5 f\u00f8lge opp dette arbeidet. Det er grunn til \u00e5 tro at denne systemsvikten rammer elever fra lav sosial bakgrunn ekstra hardt \u2013 fordi deres foreldre i mindre grad vil ha tid og ressurser til \u00e5 f\u00f8lge opp. Analyser tyder dessuten p\u00e5 at det er mindre ressurser brukt per elev med s\u00e6rskilte behov i 10 S. 134 i PDF utgaven av rapporten 11 S. 142 i PDF utgaven av rapporten 12 S. 145 i PDF utgaven av rapporten 13 S. 154 i PDF utgaven av rapporten 14 S. 156 i PDF utgaven av rapporten 15 S. 161-162 i PDF utgaven av rapporten 7 levek\u00e5rsutsatte omr\u00e5der enn i andre omr\u00e5der (Iversen mfl., 2020; Iversen og Nyhus, 2022). Dette kan tolkes som et tegn p\u00e5 manglende ressursinnsats, som er en av flere mulige forklaringer p\u00e5 manglende oppf\u00f8lging av vedtak. Det er ogs\u00e5 i NOUen om ny oppl\u00e6ringslov (NOU 2019: 23 Ny oppl\u00e6ringslov) erkjent at manglende gjennomf\u00f8ring av enkeltvedtak om individuelle rettigheter er en reell problemstilling og at enkeltvedtak i praksis ikke f\u00f8lges opp etter sitt innhold. Problemstillingen er mindre dokumentert blant barnehagebarn, men ekspertgruppen erfarer at det er grunn til \u00e5 etterg\u00e5 og registrere hvorvidt vedtak om spesialpedagogisk hjelp blir gjennomf\u00f8rt ogs\u00e5 i barnehagen. For \u00e5 ivareta barnets beste er det sentralt at de som er identifisert \u00e5 trenge ekstra hjelp, og har lovfestet rett til \u00e5 f\u00e5 det, faktisk f\u00e5r den hjelpen de har krav p\u00e5. Det er ogs\u00e5 tegn til at manglende systematisk oppf\u00f8lging av vedtak om spesialundervisning rammer sosialt ulikt blant elever. Vedtak om spesialundervisning forekommer hyppigere blant elever med lav sosial bakgrunn, og den innsatsen en slik systemsvikt avkrever foreldrene til eleven dette gjelder, vil i st\u00f8rre grad ytes av foreldre med h\u00f8yere utdanning og god inntekt. Ekspertgruppen foresl\u00e5r derfor \u00e5 innf\u00f8re et system for \u00e5 registrere antall timer en elev eller et barnehagebarn mottar spesialundervisning eller spesialpedagogisk hjelp. Forslaget inneb\u00e6rer ogs\u00e5 at vedtatte timer med spesialundervisning som ikke gjennomf\u00f8res blir registrert, samt \u00e5rsaken til manglende gjennomf\u00f8ring (for eksempel mangel p\u00e5 ressurser sykdom hos personale, sykdom/frav\u00e6r hos barnet mv.). For \u00e5 sikre at elever med behov for spesialundervisning, uavhengig av foreldre med ressurser til \u00e5 f\u00f8lge opp og holde skoler ansvarlig, f\u00e5r gjennomf\u00f8rt oppl\u00e6ringen p\u00e5 en m\u00e5te som er i samsvar med vedtaket, vil en registreringsplikt v\u00e6re nyttig. Ekspertgruppen vurderer det b\u00e5de som et signal til skoleledere og skole eiere om at de m\u00e5 ta eierskap til denne problemstillingen som rammer de svakeste elevgruppene, og som et verkt\u00f8y for Statsforvalteren i sitt tilsyn med oppfyllelsen av dette rettslige kravet overfor eleven. Det b\u00f8r imidlertid gj\u00f8res en utredning av hvor stort omfang av ekstraarbeid for ansatte i barnehager og skoler et slikt system vil utl\u00f8se, for \u00e5 unng\u00e5 at det rammer tiden og oppmerksomheten som b\u00f8r g\u00e5 til barna. Registreringen b\u00f8r i s\u00e5 stor grad som mulig automatiseres som en del av de barnehageadministrative og skoleadministrative systemene, og eventuelt arbeid b\u00f8r i minimal grad legges til pedagogisk personell. Ekspertgruppen anbefaler ellers at informasjonen som blir registrert hvis dette forslaget blir gjennomf\u00f8rt, ogs\u00e5 vurderes \u00e5 tilf\u00f8ye et eventuelt nasjonalt register for barn i barnehager og skoler, med form\u00e5l \u00e5 styrke datagrunnlaget for offisiell statistikk og utdanningsforskning (se 4.5. om utvidelsen av nasjonale registerdata om barn). 8 "
}