{
  "dokument_id": "f1c8484b-bf2d-502d-834b-5e1ea89d799d",
  "doc_type": "case_attachment",
  "kommune": 4601,
  "tittel": "Ny gatenormal for Bergen. Innspill fra kommunalt r\u00e5d for personer med funksjonsnedsettelse",
  "url": "https://bergen.kommune.no/politikere-utvalg/api/fil/bk360/9474394/Ny-gatenormal-for-Bergen-Innspill-fra-kommunalt-rad-for-personer-med-funksjonsnedsettelse",
  "tekst": " Kommunalt r\u00e5d for personer med funksjonsnedsettelse Til Intern korrespondanse B\u00e6rekraftig mobilitetsseksjonen (Arbeidssted) V\u00e5r referanse: 2023/01953-161 v/H\u00e5kon Magnus Kallevik Skagen Saksbehandler: Ragnhild Hvoslef Kr\u00fcger Dato: 1. desember 2023 Fra Kommunalt r\u00e5d for personer med funksjonsnedsettelse Ny gatenormal for Bergen. Innspill fra kommunalt r\u00e5d for personer med funksjonsnedsettelse KRPF behandlet saken i m\u00f8te 28. november, sak 192/23 og vil gjerne takke for god informasjon og oppf\u00f8lging. KRPF er veldig positiv til at kommunen arbeider med en ny gatenormal og at man har lagt opp til god medvirkning i dette arbeidet. R\u00e5det vil gjerne be om at ogs\u00e5 det nye r\u00e5det f\u00e5r mulighet til \u00e5 uttale seg i denne saken. Det er ogs\u00e5 positivt at man legger opp til begrunnelser for de valgene som blir tatt, da er det mulig \u00e5 se hva som ligger bak og man kan f\u00e5 en bedre dialog. Oslo har allerede utarbeidet en gatenormal som det kan v\u00e6re nyttig \u00e5 se p\u00e5. R\u00e5det har f\u00f8lgende innspill til det videre arbeidet: Det er viktig at man har oppmerksomhet p\u00e5 valg av brostein og utforming av vannrenner for \u00e5 sikre god rullevennlighet. Det er ogs\u00e5 viktig at man er oppmerksom p\u00e5 stigning og p\u00e5 at rullestoler (og rullestolbrukere) er ulike ogs\u00e5 n\u00e5r det gjelder hvilken stigning man takler. I innledningen ble den omvendte transportpyramiden med fotgjengere p\u00e5 toppen brukt. Det er bra om denne illustrasjonen blir endret slik at det blant eksemplene p\u00e5 kollektivtrafikk settes inn en bil med HC skilt. For \u00e5 symbolisere at disse bilene har en annen status enn vanlige privatbiler. I arbeidet med gatenormal b\u00f8r man ogs\u00e5 tenke p\u00e5 hvordan gatene senere brukes og vedlikeholdes. Det vil si at man b\u00f8r ha oppmerksomhet p\u00e5 de utfordringene som senere m\u00f8blering, for eksempel med reklameskilt, kan gi. Det er ogs\u00e5 viktig at man har en plan for vedlikehold og for vintervedlikehold. Dersom man har mulighet, er det positivt om gatenormalen ogs\u00e5 kan ha med beskrivelse og hjelp til skilting og veifinning. Med en oppmerksomhet p\u00e5 personer med kognitive utfordringer ved \u00e5 ta i bruk relevante pedagogiske symbolikoner. Med hilsen Kommunalt r\u00e5d for personer med funksjonsnedsettelse Harald Berge Breistein - leder Ragnhild Hvoslef Kr\u00fcger - seniorr\u00e5dgiver/r\u00e5dssekretariatet Dokumentet er godkjent elektronisk. Kopi: "
}