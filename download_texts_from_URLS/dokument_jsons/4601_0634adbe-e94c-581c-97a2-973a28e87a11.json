{
  "dokument_id": "0634adbe-e94c-581c-97a2-973a28e87a11",
  "doc_type": "case_attachment",
  "kommune": 4601,
  "tittel": "Forh\u00e5ndsvarsel om innstilling til nytt vedtak - Fritak for eiendomsskatt ",
  "url": "https://bergen.kommune.no/politikere-utvalg/api/fil/bk360/11750312/Forhandsvarsel-om-innstilling-til-nytt-vedtak-Fritak-for-eiendomsskatt-",
  "tekst": " Eiendomsskattekontoret FINNEGAARDEN HOTELL & V\u00e5r referanse: 2024/164956-1 RESTAURANTER AS Saksbehandler: Sondre V\u00e5genes Michelsen Finneg\u00e5rden 2A Dato: 7. november 2024 5003 BERGEN Deres ref.: Unntatt offentlighet: Offl \u00a713, Fvl \u00a7 13.1 Forh\u00e5ndsvarsel om innstilling til nytt vedtak - Fritak for eiendomsskatt for gnr 167 bnr 1660, 1661 og 1662 Vi viser til sak om fritak for eiendomsskatt etter eiendomsskatteloven \u00a7 7 b, for eiendommene gnr 167 bnr 1660, 1661 og 1662, med adresse Finneg\u00e5rden 2A, 3A og 6A. Videre viser vi til dom i Gulating lagmannsrett (LG-2023-145949 \u2013 UTV-2024-548) og beslutning fra H\u00f8yesteretts ankeutvalg om \u00e5 ikke tillate anke fremmet for H\u00f8yesterett (HR- 2024-1763-U). Lagmannsrettens dom er dermed rettskraftig. Lagmannsretten kom til at Overskattetakstkommisjonen (klagenemnd for eiendomsskattesaker) sitt vedtak om \u00e5 opprettholde bystyrets avslag p\u00e5 s\u00f8knad om fritak var ugyldig. Ved sin konkrete pr\u00f8ving av vedtaket tok lagmannsretten utgangspunkt i kommunens vurdering av at eiendommene ikke oppfylte vilk\u00e5ret om \u00abs\u00e6rlig historisk verdi\u00bb i kommunens egne eiendomsskattevedtekter av 2019 (se dommen side 16 siste avsnitt). Samlet sett fant lagmannsretten at det forel\u00e5 feil ved kommunens rettsanvendelse, saksbehandling og bevisbed\u00f8mmelse. Blant annet kom lagmannsretten til at eiendommene utvilsomt oppfyller grunnvilk\u00e5ret for fritak i kommunens eiendomsskattevedtekter, og st\u00e5r i en s\u00e6rstilling som kulturminne ved at bygningene er en del av Bryggen, representerer en naturlig avslutning av \u00abTyskebryggen\u00bb og markerer skillet mellom handel og by. Etter lagmannsrettens syn blir det derfor urimelig og vilk\u00e5rlig \u00e5 legge avgj\u00f8rende vekt p\u00e5 sp\u00f8rsm\u00e5let om fredning eller ikke fredning. Dette m\u00e5 ses i sammenheng med at kommunen har valgt \u00e5 ha et alternativ for fritak som ikke er knyttet til fredningsvedtak, men som \u00e5pner for en annen vurdering. Videre kom lagmannsretten til at Overskattekommisjonen har beg\u00e5tt saksbehandlingsfeil ved at de faglige uttalelsene ikke er vurdert og/eller at kommisjonen har bed\u00f8mt bevisene uriktig. Bystyret m\u00e5 behandle saken p\u00e5 ny og fatte nytt vedtak. I forbindelse med ny behandling lager fagetaten (eiendomsskattekontoret) et fagnotat som g\u00e5r videre til politisk behandling. I dette forh\u00e5ndsvarselet vil eiendomsskattekontoret opplyse om den forel\u00f8pige vurderingen av saken. Kort om tidligere saksgang i kommunen Eiendomsskattekontoret mottok s\u00f8knad om fritak fra Finnegaarden Hotell & Restauranter AS den 19. februar 2019, og s\u00f8knaden ble supplert med ytterligere opplysninger den 28. august 2019. Postadresse: Telefon: 55 56 90 90 Postboks 7700, 5020 BERGEN E-post: eiendomsskatt@bergen.kommune.no Kontoradresse: Internett: www.bergen.kommune.no/eiendomsskatt Rosenkrantzgaten 3 Eiendomsskattekontoret utarbeidet et fagnotat datert 3. juni 2020, som ble trukket tilbake grunnet en un\u00f8yaktighet i det faktiske grunnlaget. Det ble deretter foretatt en befaring av eiendommene, og et nytt fagnotat ble utarbeidet datert 11. februar 2021. Saken gikk til politisk behandling i byr\u00e5det 21. mars 2021, utvalg for finans kultur og n\u00e6ring 14. april 2021 og i bystyret den 28. april 2021. Bystyret avslo s\u00f8knaden om fritak. Vedtaket ble p\u00e5klaget, og klagen ble behandlet av bystyret 27. oktober 2021, som kom til at vedtaket skulle opprettholdes. Saken gikk deretter videre til Overskattetakstkommisjonen som behandlet saken 6. desember 2021. Overskattetakstkommisjonen opprettholdt bystyrets vedtak om \u00e5 ikke innvilge fritak. Det er sistnevnte vedtak som lagmannsretten har funnet ugyldig. Det er skrevet ut eiendomsskatt for eiendommene (gnr 167 bnr 1660, 1661 og 1662) p\u00e5 \u00e5rlig basis i hele perioden fra 2019 til 2024. Utskrivingsvedtaket er skatteseddelen som hvert \u00e5r sendes til eier av eiendommen. I skatteseddelen opplyses det om grunnlag, skattesats, bunnfradrag, eventuelt fritak, \u00e5rlig eiendomsskatt og klagemuligheter. Skatteseddelen inneholder ogs\u00e5 henvisning til gjeldende eiendomsskattevedtekter og bystyrets skattevedtak for det aktuelle \u00e5ret. Rammene for fritak Eiendomsskatt er en skatt som lovgiver har gitt kommunene anledning til \u00e5 fastsette i medhold av eiendomsskatteloven \u00a7 2 og \u00a7 3. Der eiendomsskatt er innf\u00f8rt, m\u00e5 alle eiendomseiere som utgangspunkt svare slik skatt, med mindre det er grunnlag i loven for \u00e5 gi fritak. I denne saken er det fritaksbestemmelsen i eiendomsskatteloven \u00a7 7 b som er aktuell. Bestemmelsen sl\u00e5r fast at kommunestyret helt eller delvis \u00abkan\u00bb frita \u00abbygning som har historisk verde\u00bb fra eiendomsskatt. Fritaksvedtak gjelder for ett skatte\u00e5r av gangen, jf. eiendomsskatteloven \u00a7 10. I Bergen kommune har det v\u00e6rt praksis at innvilgede fritak videref\u00f8res, med mindre det skjer endringer som medf\u00f8rer at fritaket bortfaller eller dersom bystyret endrer praksis. Bystyret har fastsatt saksbehandlingsregler i form av eiendomsskattevedtekter. F\u00f8lgende har v\u00e6rt gjeldende: \u2022 F\u00f8r 2019 var det ingen bestemmelser i eiendomsskattevedtektene som omhandlet fritak, men det f\u00f8lger av vedtakene som ble fattet, at bystyret fulgte en fast og langvarig praksis om \u00e5 kun innvilge fritak for bygg som var fredet etter kulturminneloven. \u2022 For skatte\u00e5rene 2019-2022 var det inntatt f\u00f8lgende om fritak etter eiendomsskatteloven \u00a7 7 b i vedtektene: \u00abBygg eller deler av bygg som har et endelig fredningsvedtak etter kulturminnelovens bestemmelser. Bygg med s\u00e6rlig historisk verdi kan vurderes.\u00bb \u2022 Med virkning fra skatte\u00e5ret 2023 lyder setningen om fritak etter eiendomsskatteloven \u00a7 7 b i vedtektene: \u00abBygg eller deler av bygg som har et endelig fredningsvedtak etter kulturminnelovens bestemmelser.\u00bb Side 2 av 4 Eiendomsskattekontorets forel\u00f8pige vurdering Skatte\u00e5ret 2019 S\u00f8knad om fritak kom inn i forbindelse med utskrivning av eiendomsskatt 2019, og gjelder i utgangspunktet for skatte\u00e5ret 2019. For skatte\u00e5ret 2019 har kommunen valgt et alternativ der bygg som har et endelig fredningsvedtak etter kulturminnelovens bestemmelser fritas, og at bygg med s\u00e6rlig historisk verdi kan vurderes. Det f\u00f8lger av eiendomsskattevedtektene som var gjeldende i 2019. Da bygningene p\u00e5 de aktuelle eiendommene ikke er fredet etter kulturminneloven, m\u00e5 det vurderes om eiendommene skal gis fritak som f\u00f8lge av \u00abs\u00e6rlig historisk verdi\u00bb. Lagmannsretten har kommet til at eiendommene utvilsomt oppfyller lovens grunnvilk\u00e5r om historisk verdi. Eiendommene st\u00e5r i en s\u00e6rstilling som kulturminne ved at bygningene er en del av Bryggen, representerer en naturlig avslutning av \u00abTyskebryggen\u00bb og markerer skillet mellom handel og by. Eiendomsskattekontoret legger denne vurderingen til grunn. Det m\u00e5 gj\u00f8res en konkret vurdering av grad av fritak med bakgrunn i at deler av bygningsmassen p\u00e5 eiendommen er gjenoppbygd som kopier tidlig p\u00e5 1980-tallet. Bygning med adresse 2A ble totalskadet av brann mens den var under rehabilitering i 1982, mens den opprinnelige bygningen lengst mot nord (mot Rosenkrantzgaten) ble revet rundt 1900 og senere gjenoppbygd. De nye bygningene er utformet som tiln\u00e6rmede kopier av tidligere bygninger, men med moderne b\u00e6rekonstruksjoner. Som p\u00e5pekt i Vestland fylkeskommune sitt brev til Sands Advokatfirma datert 19.05.2023, ligger kulturminneverdiene i disse kopibygningene f\u00f8rst og fremst i eksteri\u00f8rene, gjennom deres opplevelsesverdi for det helhetlige milj\u00f8et og bebyggelsesstrukturen. I samme brev uttales det at: \u201cFor bygning 3A og 6A kan vi opprettholde v\u00e5r vurdering fra 2019 om at det ikke er grunn til \u00e5 vurdere dem vesentlig annerledes som kulturminner enn den \u00f8vrige bebyggelsen p\u00e5 Bryggen, noe som tilsier at de har nasjonal kulturminneverdi og dermed tilfredsstiller vilk\u00e5rene for fredning etter kulturminneloven. For kopibygningene fra 1980-\u00e5rene er det mer uvisst om fredning vil v\u00e6re et aktuelt virkemiddel, eller om gjeldende reguleringsplan gir et godt nok vern.\u201d Deler av bygningsmassen er alts\u00e5 vurdert \u00e5 v\u00e6re fredningsverdig og av tilsvarende kulturminneverdi som den \u00f8vrige bebyggelsen p\u00e5 Bryggen, mens det for kopibygningene er mer uklart. Byantikvaren har ogs\u00e5 gitt utrykk for et restriktivt syn p\u00e5 kopier, for eksempel i sak 2020/33744-2 om gjenoppbygging: \u201cDet m\u00e5 v\u00e6re helt klart at en kopi aldri vil v\u00e6re en fullgod erstatning for et kulturminne. River man et kulturminne er det verdier og ressurser som ugjenkallelig g\u00e5r tapt. Det opprinnelige kulturminnet har i seg historie og utvikling, bruk over lang tid og dermed en identitet, et s\u00e6rpreg og en aldersverdi som man aldri vil oppn\u00e5 med en ny kopi. S\u00e6rlig ikke hvis dagens tekniske krav, og dagen krav til komfort, skal oppfylles i nybygget.\u201d Til sammenligning finnes det ogs\u00e5 andre kopibygninger p\u00e5 bryggen. Bygningsrekken i forkant av SAS-hotellet er ogs\u00e5 gjenoppbygd p\u00e5 1980-tallet som kopier med moderne b\u00e6rekonstruksjoner, og tegnet av samme arkitekt som kopibyggene i Finneg\u00e5rden. Disse byggene er ikke omfattet av fredningsvedtaket som gjelder resten av Bryggen, og har ikke fritak for eiendomsskatt. Slik eiendomsskattekontoret vurderer det, er det flere momenter som taler for et delvis fritak. Det er ulik grad av historisk verdi for de ulike byggene p\u00e5 eiendommene, og p\u00e5 bakgrunn av dette anbefaler eiendomsskattekontoret et delvis fritak p\u00e5 50 %. Side 3 av 4 Skatte\u00e5rene 2020, 2021 og 2022 For skatte\u00e5rene 2020, 2021 og 2022 har kommunen valgt samme alternativ for fritak etter eiendomsskatteloven \u00a7 7 b som i 2019. Bygg som har et endelig fredningsvedtak etter kulturminnelovens bestemmelser fritas, og at bygg med s\u00e6rlig historisk verdi kan vurderes. Det er skrevet ut eiendomsskatt for eiendommene i b\u00e5de 2020, 2021 og 2022, og kommunen har ikke mottatt s\u00f8knad om fritak for disse \u00e5rene. Samtidig er det slik at kommunens praksis v\u00e6rt \u00e5 videref\u00f8re fritak etter eiendomsskatteloven \u00a7 7 b, med mindre det har skjedd endringer p\u00e5 eiendommen eller i bystyrets praksis. Hadde det ved opprinnelig behandling av saken blitt innvilget fritak for skatte\u00e5ret 2019, ville dette ha blitt videref\u00f8rt for skatte\u00e5rene 2020, 2021 og 2022. Eiendomsskattekontoret finner derfor at det er grunnlag for \u00e5 innvilge delvis fritak 50 % for skatte\u00e5rene 2020, 2021 og 2022. Med samme begrunnelse som for skatte\u00e5ret 2019. Skatte\u00e5rene 2023-2024 Med virkning fra skatte\u00e5ret 2023 valgte bystyret \u00e5 endre eiendomsskattevedtektene, og med det endre praksis for hvilke eiendommer som fritas etter eiendomsskatteloven \u00a7 7 b. For skatte\u00e5rene 2023 og 2024 innvilges det kun fritak for eiendommer med endelig fredningsvedtak etter kulturminneloven. Det er skrevet ut eiendomsskatt for eiendommene i b\u00e5de 2023 og 2024, og kommunen har ikke mottatt s\u00f8knad om fritak for disse \u00e5rene. Eiendommene har ikke et endelig fredningsvedtak etter kulturminneloven, og kvalifiserer derfor ikke for fritak for eiendomsskatt etter eiendomsskatteloven \u00a7 7 b for skatte\u00e5rene 2023 og 2024. Tilsvarsfrist Dersom dere har tilsvar eller merknader til forh\u00e5ndsvarselet, m\u00e5 dette sendes til eiendomsskattekontoret innen 3 uker. Enten via epost eiendomsskatt@bergen.kommune.no eller via digitalt skjema p\u00e5 v\u00e5re nettsider. Har dere sp\u00f8rsm\u00e5l? Ta kontakt med eiendomsskattekontoret i Bergen kommune. Vi er tilgjengelig p\u00e5 telefon eller via kontaktskjema p\u00e5 v\u00e5re nettsider: Telefon: 55 56 90 90 www.bergen.kommune.no/eiendomsskatt Med hilsen Eiendomsskattekontoret Lillian Vangberg - Seksjonsleder Sondre V\u00e5genes Michelsen - Saksbehandler Dokumentet er godkjent elektronisk. Kopi til: SANDS ADVOKATFIRMA DA - Torgeir Fjeldskaar Side 4 av 4 "
}