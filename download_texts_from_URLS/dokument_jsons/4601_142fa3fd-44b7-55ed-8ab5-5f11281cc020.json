{
  "dokument_id": "142fa3fd-44b7-55ed-8ab5-5f11281cc020",
  "doc_type": "case_attachment",
  "kommune": 4601,
  "tittel": "30 -Ytre Arna - sv\u00f8mmebasseng - Mathilde K Rasmussen",
  "url": "https://bergen.kommune.no/politikere-utvalg/api/fil/bk360/11579385/30-Ytre-Arna-svommebasseng-Mathilde-K-Rasmussen",
  "tekst": "Innlegg til utvalg for barn, skole og idrett! Et av forslagene for innsparinger for neste \u00e5rs budsjett er \u00e5 legge ned skolebassenget i Ytre Arna. Skolebyr\u00e5den mener vi ikke har behov for bassenget n\u00e5r rehabiliteringen av sv\u00f8mmehallen p\u00e5 Garnes er ferdig. Faktum er at selv da vi hadde to basseng tilgjengelig i Arna, var kapasiteten sprengt med fullt bruk p\u00e5 dagtid, kveldstid og i helger. Vi stiller oss derfor sterkt kritisk til dette forslaget, for uten bassenget i Ytre Arna, s\u00e5 er det ikke mulig \u00e5 drive forsvarlig sv\u00f8mmeoppl\u00e6ring i Arna, verken i skolen eller av oss i sv\u00f8mmeklubben. N\u00e5r kommunen i sin tid valgte \u00e5 pusse opp et lite basseng p\u00e5 Garnes, i stedet for \u00e5 bygge et nytt og st\u00f8rre, dekker ikke hallen p\u00e5 Garnes alene behovet for sv\u00f8mmehall i Arna. I Arna er det fire barneskoler og en ungdomsskole, og over 1500 barn og unge. Bassenget som snart st\u00e5r klart p\u00e5 Garnes er lite og har ikke oppl\u00e6ringsbasseng. Dette av den grunn at Arna sitt oppl\u00e6ringsbasseng alltid har lagt p\u00e5 Ytre Arna skole. I skolebruksplanen fra 2021-2030, om bassengstrukturen i Bergen, st\u00e5r det at begge bassengene i Arna skal opprettholdes. Dette ble vedtatt etter at bassenget i Ytre Arna ble brukt som et premiss for \u00e5 ikke lage st\u00f8rre sv\u00f8mmehall p\u00e5 Garnes, og n\u00e5 vil byr\u00e5den likevel legge ned bassenget i Ytre Arna. Skolebyr\u00e5den sier at det lovp\u00e5lagte i skolen dekkes av sv\u00f8mmehallen p\u00e5 Garnes. Det er vi sterkt uenig i. I dag har elevene i Arna allerede et kraftig redusert tilbud under rehabiliteringen av hallen p\u00e5 Garnes. Skolene deler p\u00e5 tiden i Ytre Arna. Samtidig som elever busses til AdO og \u00c5stveithallen for bassengtid. Enten har ikke byr\u00e5det satt seg inn i hvordan sv\u00f8mmeoppl\u00e6ringen driftes i Arna i dag, eller s\u00e5 planlegger de at elever i Arna skal fortsette med lange bussturer for \u00e5 f\u00e5 sv\u00f8mmeoppl\u00e6ring. For dette vil ikke endre seg om bassenget i Ytre Arna forsvinner. Det oppussede bassenget som \u00e5pner p\u00e5 Garnes vil ikke kunne ha flere klasser i vannet samtidig, det er fortsatt like lite som det var f\u00f8r. Det vil si at en eventuell nedleggelse halverer bassengkapasiteten i bydelen for skolene og idretten. Dette kan vi ikke godta; det handler om barns rett til \u00e5 l\u00e6re \u00e5 sv\u00f8mme. Jeg vil minne utvalget om at sv\u00f8mmeoppl\u00e6ring er en lovp\u00e5lagt del av kropps\u00f8vingsfaget, og at kommunen skal stille med n\u00f8dvendige ressurser for \u00e5 oppn\u00e5 kompetansem\u00e5lene. I dag blir Sv\u00f8mBergen for 3.-4.klassingene prioritert godt i Bergen, og det er veldig bra. Jeg vil likevel minne dere om at det finnes konkrete kompetansem\u00e5l som omhandler sv\u00f8mmeoppl\u00e6ring ogs\u00e5 etter 2.trinn, etter 7.trinn og etter 10.trinn. Det virker som om disse kompetansem\u00e5lene blir glemt i Bergen Kommune. Da det vil v\u00e6re umulig \u00e5 n\u00e5 dem i Arna med et basseng. I 2015 innf\u00f8rte Erna Solbergs regjering \u00absv\u00f8mmepakken\u00bb med tiltak for \u00e5 styrke sv\u00f8mmeoppl\u00e6ringen, blant annet for minoritetsspr\u00e5klige barn og unge. N\u00e5 vil H\u00f8yre legge ned sv\u00f8mmebassenget i Ytre Arna, et omr\u00e5de der levek\u00e5rsunders\u00f8kelser fra 2019 viser at omtrent 30 prosent av befolkningen har innvandrerbakgrunn, og hvor behovet for sv\u00f8mmeoppl\u00e6ring er stort. At H\u00f8yre vil kutte et slikt tilbud, er ikke bare paradoksalt, men ogs\u00e5 et svik mot samfunnsansvaret. Nyere tall fra 2021 viser at norske barn er d\u00e5rligst til \u00e5 sv\u00f8mme i Norden. Bare 41 % av norske ti\u00e5ringer kan sv\u00f8mme, sammenlignet med 79 % i Danmark, 92 % i Sverige, 72 % i Finland, og hele 96 % p\u00e5 Island. Dette er alarmerende tall som politikerne m\u00e5 ta p\u00e5 alvor. Dette handler om barns sikkerhet og grunnleggende trygghet i vann. Sv\u00f8mmehallen i Ytre Arna brukes ikke bare av skolene. Vi i Arna Sv\u00f8mme- og Livredningsklubb har nesten 300 barn og unge p\u00e5 sv\u00f8mmeoppl\u00e6ring hver uke, i tillegg til 130 barn, ungdom og voksne som trener sv\u00f8mming flere ganger i uken. I dag foreg\u00e5r oppl\u00e6ringen og sv\u00f8mmetreningen i Ytre Arna skole og midlertidig i AdO i rehabiliteringsfasen av Garnes. F\u00f8r stengingen av Garnes ble begge bassengene brukt for fullt hver dag. Uten bassenget i Ytre Arna, vil ikke klubben kunne drifte sv\u00f8mmeoppl\u00e6ring, og uten sv\u00f8mmeoppl\u00e6ring vil det v\u00e6re umulig \u00e5 opprettholde fritidstilbudet med sv\u00f8mmetrening. Med dette vil man frar\u00f8ve sv\u00f8mmeoppl\u00e6ringen og sv\u00f8mmetreningen for over 400 barn og unge i Arna. Vi er dypt oppr\u00f8rt og redd for at dette forslaget skal g\u00e5 gjennom, da en nedleggelse vil f\u00e5 alvorlige konsekvenser for barn i Arna, hele bygden, og klubben v\u00e5r. Dette handler om barns sikkerhet og rett til sv\u00f8mmeoppl\u00e6ring, og at det nye bassenget p\u00e5 Garnes p\u00e5 ingen m\u00e5te kan dekke behovet for bydelen. Vi \u00f8nsker at barn i Arna skal ha et likeverdig tilbud om sv\u00f8mmeoppl\u00e6ring og sv\u00f8mmetrening som andre barn i Bergen. Vi kan ikke spare penger p\u00e5 bekostning av barnas rett til sv\u00f8mmeoppl\u00e6ring. Vi m\u00e5 sette barnas sikkerhet f\u00f8rst og bevare sv\u00f8mmehallen i Ytre Arna! Takk! "
}