{
  "dokument_id": "ef04e873-14e0-54e9-ad9c-8448dc98cb68",
  "doc_type": "case_attachment",
  "kommune": 4601,
  "tittel": "H\u00f8ringssvar fra barn og unges representant i plan- og byggesaker",
  "url": "https://bergen.kommune.no/politikere-utvalg/api/fil/bk360/8443986/Horingssvar-fra-barn-og-unges-representant-i-plan-og-byggesaker",
  "tekst": "Bergen kommune Saksnummer 2022/15900 Bergen 19.06.23 Folkehelsestrategi for Bergen kommune 2023 \u2013 2030, innspill fra barn og unges representant. Innspillene gis som barn og unges representant i plan- og byggesaker i Bergen kommune, som b\u00f8r fremkomme i merknadsoppsummeringen. Dette er et verv som ivaretar plan- og bygningslovens \u00a7 3- 3, tredje avsnitt om \u00e5 etablere en s\u00e6rskilt ordning for \u00e5 ivareta barn og unges interesser i planleggingen. Folkehelsestrategiens overordnete m\u00e5l er \u00e5 bidra til en b\u00e6rekraftig samfunnsutvikling som fremmer folkehelse og livskvalitet i hele befolkningen og utjevner sosiale helseforskjeller. For \u00e5 n\u00e5 m\u00e5lene er det behov for en felles innsats p\u00e5 tvers av sektorer, og sammenhengen mellom folkehelseloven og plan- og bygningsloven kan v\u00e6re av stor betydning. Barn og unges interesser Planer etter plan og bygningsloven skal i henhold til \u00a7 3-1 legge til rette for gode bomilj\u00f8er og oppvekst- og levek\u00e5r for barn og unge, og fremme befolkningens helse. Loven har ogs\u00e5 bestemmelser om medvirkning fra barn og unge. Rikspolitiske retningslinjer for barn og planlegging (RPR-BU) punkt 2 viser til betydningen av \u00e5 synliggj\u00f8re og styrke barn og unges interesser i planleggingen, og at saksutredningen skal gi et grunnlag for \u00e5 vurdere saker der barn og unges interesser kommer i konflikt med andre hensyn. Punkt 4 sier at planprosessen skal organiseres slik at synspunkter som gjelder barn kommer frem, og at ulike grupper barn og unge selv skal gis anledning \u00e5 delta. Et viktig prinsipp for politikkutforming er \u00e5 skape og utvikle helsefremmende og b\u00e6rekraftige steder og lokalsamfunn. Med kommunens \u00f8nske om \u00f8kt fortetting i tr\u00e5d med b\u00e6rekraftm\u00e5lene, er det viktig \u00e5 ivareta hensyn som gjelder barn og unge. Innspillene fra barn og unges representant er s\u00e6rlig knyttet til konsekvenser av fortetting, men er ogs\u00e5 generelle synspunkt som vil v\u00e6re aktuelle for \u00f8vrige omr\u00e5der og innbyggere. - Gode og store nok uteoppholdsarealer tilknyttet boliger, som legger til rette for lek, opphold og rekreasjon p\u00e5 tvers av aldersgrupper m\u00e5 sikres. Universell utforming og adkomst m\u00e5 ogs\u00e5 ivaretas. Bruk av dispensasjoner i plan- og byggesaksbehandlingen b\u00f8r i st\u00f8rre grad inkludere barn og unges interesser i en fordel- og ulempevurdering. - N\u00e6rhet til fri- og gr\u00f8ntomr\u00e5der. Nedbygging av slike arealer m\u00e5 unng\u00e5s, i tr\u00e5d med vedtatt plan om arealn\u00f8ytralitet. Tilkomster til slike arealer m\u00e5 v\u00e6re trafikksikre og oppleves trygge. - Utvikling av n\u00f8dvendig sosial infrastruktur. Etablering av tilstrekkelig barnehager, skoler og kultur-/idrettstilbud vil b\u00e5de v\u00e6re i tr\u00e5d med god folkehelse og oppf\u00f8lging av klimam\u00e5l og en g\u00e5-vennlig by. Det b\u00f8r vurderes strengere krav til rekkef\u00f8lgebestemmelser n\u00e5r barnehage- og skolekapasitet skal dokumenteres i reguleringsplaner. - Trygg ferdsel mellom hjem og viktige m\u00e5lpunkt for barn og unge m\u00e5 ivaretas. Det forutsetter blant annet bedre skille mellom harde og myke trafikanter, herunder flere gang- og sykkelveier. Trygge skoleveier m\u00e5 prioriteres gjennom fysiske tiltak og holdningsskapende arbeid. Oppf\u00f8lging av Hjertesone anbefales, ogs\u00e5 i st\u00f8rre grad med fysiske tiltak. - Involvering av barn og unge i planprosesser m\u00e5 sikres i henhold til lover og konvensjoner. I for stor grad blir deres interesser ivaretatt av voksne, og kommunen kan g\u00e5 glipp av en viktig kunnskapskilde. N\u00e5r folkehelsestrategien legger opp til felles innsats p\u00e5 tvers av sektorer, b\u00f8r alle sektorene v\u00e6re bevisst \u00e5 inkludere barn og unge for \u00e5 sikre gode beslutningsgrunnlag som ogs\u00e5 involverer deres \u00f8nsker og behov. Egnede verkt\u00f8y for slike medvirkningstiltak m\u00e5 avklares, og det anbefales st\u00f8rre bruk av barnetr\u00e5kkregistreringer da mange slike registreringer som vises til i plansaker er av eldre dato. Alderstilpasset informasjon m\u00e5 utarbeides, ref. merknad 2 til kommunens Spr\u00e5kpolitiske plan \u0327 Ordet fangar - spr\u00e5kpolitisk plan (vedtatt i Bergen bystyre 25012023) bk360_2021_23100-72.pdf. Til strategiene i h\u00f8ringsutkastet Strategi 1.4 om \u00e5 styrke medvirkningsprosesser for alle grupper i befolkningen. Dette b\u00f8r i st\u00f8rre grad enn for dagens praksis ogs\u00e5 gjelde for planlegging etter plan- og bygningsloven. Ungdomsr\u00e5det i Bergen kommune kan uttale seg i plansaker, men det b\u00f8r ogs\u00e5 legges til rette for \u00f8vrig medvirkning fra barn og unge i plansaker som har stor betydning for deres interesser. Strategi 1.5 om helsekonsekvensutredninger. Terskelen for \u00e5 vurdere faktorer som p\u00e5virkere helsen m\u00e5 ikke v\u00e6re for h\u00f8y. Derfor b\u00f8r det ogs\u00e5 vurderes helsekonsekvensvurderinger der -utredninger ikke besluttes. Slike forhold m\u00e5 uavhengig av slike utredninger og vurderinger dokumenteres og f\u00f8lge saksgrunnlaget i planarbeid, jfr. gjeldende lover og f\u00f8ringer. Strategi 5.1 om tilgang til boliger av god kvalitet m.m. Strategipunktet kan med fordel suppleres med at boliger skal ha tilgang til uteoppholdsarealer med n\u00f8dvendig st\u00f8rrelse og kvaliteter i henhold til gjeldende KPA. Dette er s\u00e6rlig relevant i fortettingsomr\u00e5der, hvor \u00f8nske om h\u00f8y utnyttingsgrad og dispensasjoner fra plankrav kan f\u00e5 negative konsekvenser for barn og unge. Med vennlig hilsen Bergen kommune Endre Buanes Barn og unges representant "
}