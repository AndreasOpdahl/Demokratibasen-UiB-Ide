{
  "dokument_id": "334d0793-3ecc-57bc-84a3-9db822bda89b",
  "doc_type": "case_attachment",
  "kommune": 4601,
  "tittel": "Beslutning om unntak fra alminnelig h\u00f8ring - forskrift om endring i forskrift 29. juni 1990 nr. 492 om foren(1730246580)",
  "url": "https://bergen.kommune.no/politikere-utvalg/api/fil/bk360/12207741/Beslutning-om-unntak-fra-alminnelig-horing-forskrift-om-endring-i-forskrift-29-juni-1990-nr-492-om-foren-1730246580-",
  "tekst": " 28/02/2025 BESLUTNING OM \u00c5 FRAVIKE MINIMUMSFRISTEN VED ALMINNELIG H\u00d8RING \u2013 FORSLAG OM SKJERPEDE REGLER MOT RISIKOATFERD I TRAFIKKEN \u2013 FORBUD MOT VARSLING AV TRAFIKKONTROLLER I henhold til forvaltningsloven \u00a7 37 fjerde ledd bokstav c og utredningsinstruksen pkt. 3-3, skal fristen for innspill ved h\u00f8ring normalt v\u00e6re tre m\u00e5neder, og ikke mindre enn seks uker. Utredningsinstruksen \u00e5pner likevel for at det \u2013 ved skriftlig beslutning \u2013 fastsettes en kortere h\u00f8ringsfrist der spesielle forhold gj\u00f8r dette n\u00f8dvendig. Jeg beslutter herved at forslag om skjerpede regler mot risikoadferd, forbud mot varsling av trafikkontroller, sendes p\u00e5 h\u00f8ring med 4 ukers h\u00f8ringsfrist. Forslaget inneholder bl.a. et forslag til lovendring, med sikte p\u00e5 \u00e5 forby varsling av trafikkontroller. Jeg viser i den forbindelse til at det er s\u00e6rdeles viktig med rask oppf\u00f8lging av dette forslaget. Bruk av utstyr og tjenester som varsler om trafikkontroller har et stort omfang. Dette undergraver daglig det viktige trafikksikkerhetsarbeidet som politiet og Statens vegvesens uanmeldte kontroller langs norske veier inneb\u00e6rer, og vil kunne f\u00e5 alvorlige konsekvenser for trafikksikkerheten. Det er derfor \u00f8nskelig \u00e5 gj\u00f8re det mulig for Stortinget \u00e5 kunne f\u00f8lge opp dette forslaget raskest mulig. Jeg viser ogs\u00e5 til at forslaget er mer enn tilstrekkelig utredet av en arbeidsgruppe fra justis- og samferdselsmyndighetene. Med det foreliggende utredningsmaterialet legges til grunn at h\u00f8ringsinstansene vil kunne vurdere saken tilstrekkelig innenfor en frist p\u00e5 fire uker. Jon-Ivar Nyg\u00e5rd, Samferdselsminister "
}