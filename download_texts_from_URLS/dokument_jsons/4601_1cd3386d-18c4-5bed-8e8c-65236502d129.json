{
  "dokument_id": "1cd3386d-18c4-5bed-8e8c-65236502d129",
  "doc_type": "case_presentation",
  "kommune": 4601,
  "tittel": "Forvaltningsplan for gr\u00e5g\u00e5s i Bergen kommune 2023 - 2027, og forslag til lovtekst for lokal forskrift om utvidet jakttid p\u00e5 gr\u00e5g\u00e5s i Bergen kommune",
  "url": "https://bergen.kommune.no/politikere-utvalg/api/fil/bk360/10304100/Framstilling-Forvaltningsplan-for-gragas-i-Bergen-kommune-2023-2027-og-forslag-til-lovtekst-for-lokal-forskrift-om-utvidet-jakttid-pa-gragas-i-Bergen-kommune",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/05344-27 Forvaltningsplan for gr\u00e5g\u00e5s i Bergen kommune 2023 \u2013 2027, og forslag til lovtekst for lokal forskrift om utvidet jakttid p\u00e5 gr\u00e5g\u00e5s i Bergen kommune Hva saken gjelder: Byr\u00e5det legger i denne saken frem Forvaltningsplan for gr\u00e5g\u00e5s i Bergen kommune 2023 \u2013 2027, og tilh\u00f8rende forslag til lokal forskrift om utvidet jakttid p\u00e5 gr\u00e5g\u00e5s i Bergen kommune for behandling i bystyret. B\u00e5de forvaltningsplanen og lokal forskrift skal behandles og godkjennes av Statsforvalteren i Vestland (jf. Forskrift om jakt- og fangsttider samt sanking av egg og dun for jaktsesongene fra og med 1. april 2022 til og med 31. mars 2028, \u00a7 3) i etterkant av bystyrets vedtak. Bakgrunn Utfordringer med gr\u00e5g\u00e5s er et stadig \u00f8kende problem for jordbruket p\u00e5 Vestlandet, ogs\u00e5 i Bergen. Gr\u00e5g\u00e5s er klimavinnere, og bestanden er \u00f8kende. Gjessene foretrekker ofte \u00e5 beite p\u00e5 dyrket mark, fremfor naturlige beiteomr\u00e5der. Videre legger de igjen store mengder avf\u00f8ring som forringer f\u00f4ret. Skadeomfanget varierer mellom vekstsesonger og mellom omr\u00e5der, men det er typisk at enkelte g\u00e5rdbrukere f\u00e5r en uforholdsmessig stor del av ulempene. Det kan ogs\u00e5 forekomme konflikter knyttet til friluftsliv, s\u00e6rlig p\u00e5 badeplasser, samt utfordringer for flysikkerheten. Det er ingen bestandsregulering av gr\u00e5g\u00e5s i Bergen, og liten tradisjon for jakt. Normal jakttid for gr\u00e5g\u00e5s er 10. august \u2013 23. desember. Et aktuelt bestandsregulerende tiltak er \u00e5 begynne jakten tidligere, slik at avlinger i mindre grad blir \u00f8delagt. Statsforvalter kan, gjennom lokal forskrift, utvide jakttiden (og eventuelt skadefelling). For at Statsforvalter skal kunne fastsette en lokal forskrift, m\u00e5 det ligge en lokal forvaltningsplan til grunn. En forvaltningsplan og forskrift om utvidet jakttid er en systematisk tiln\u00e6rming til problemet. Form\u00e5l Form\u00e5let med forvaltningsplanen er en mer helhetlig og samkj\u00f8rt forvaltning av gr\u00e5g\u00e5s. Gjennom \u00f8kt kunnskap, avsetting av friomr\u00e5der for gjess, rolle- og ansvarsavklaring i forvaltningen, samt bedre organisert jakt, skal planen bidra til en bestandsregulering mot et mer b\u00e6rekraftig bestandsniv\u00e5. B\u00e5de hensynet til gr\u00e5g\u00e5s som stedegen art, og hensynet til landbruksdrift uten uforholdsmessig h\u00f8ye avlingstap skal ivaretas. Prosess og medvirkning Byr\u00e5det besluttet i m\u00f8tet 01.02.2024 i sak 1019/24 \u00e5 starte opp arbeid med Forvaltningsplan for gr\u00e5g\u00e5s og lokal forskrift om utvidet jakttid. 1 Planforslaget er utarbeidet av Bymilj\u00f8etaten i samarbeid med ber\u00f8rte b\u00f8nder i Bergen nord. I forkant av h\u00f8ringsperioden ble det arrangert fysiske oppstarts- og oppf\u00f8lgingsm\u00f8ter, befaringer ved de ber\u00f8rte eiendommene og l\u00f8pende dialog rundt status og resultat for tellingene gjennomf\u00f8rt i perioden 2020 \u2013 2023. Underveis i arbeidet har ogs\u00e5 b\u00f8nder i Bergen s\u00f8rvest blitt koblet p\u00e5, og invitert inn i det \u00e5rlige tellearbeidet for kartlegging av beiteskadeproblematikken. Bymilj\u00f8etaten har ogs\u00e5 v\u00e6rt i kontakt med Oster\u00f8y kommune, Bergen og Omlands Friluftsr\u00e5d (BOF), Avinor avd. Flesland, Bondelaget lokalt, samt lokale jegerforeninger for innspill og avklaring rundt involveringsbehovet. Det ble gjennomf\u00f8rt intern dialog med fagpersoner med ansvar for landbruk i Bergen kommune, samt kontakt med smittevernoverlegen for avklaringer vedr\u00f8rende temaet smitterisiko. Byr\u00e5det besluttet i m\u00f8tet 22.02.2024 i sak 1036/24 \u00e5 legge utkast til Forvaltningsplan for gr\u00e5g\u00e5s og forslag til lovtekst for \u00abForskrift om utvidet jakttid p\u00e5 gr\u00e5g\u00e5s, Bergen kommune\u00bb ut p\u00e5 h\u00f8ring i seks uker. H\u00f8ringsperioden var 26.02.2024 \u2013 08.04.2024. Det kom syv h\u00f8ringsinnspill i saken. H\u00f8ringsinnspill og Bymilj\u00f8etatens kommentarer er oppsummert i vedlagt merknadsskjema. Som f\u00f8lge av innspillene ble det avholdt m\u00f8ter med Avinor AS og Byr\u00e5dsavdeling for n\u00e6ring, kultur og idrett (BNKI) ved landbruk i etterkant av h\u00f8ringsperioden. Det er gjort enkelte endringer i plandokumentet etter h\u00f8ring, omtalt under Endringer i planforslaget etter h\u00f8ring. Innhold i planen Forvaltningsplanen gir en gjennomgang av biologi og bestandsstatus for gr\u00e5g\u00e5s i Bergen, samt en skildring av hvilke skader og utfordringer vi st\u00e5r overfor. Planforslaget beskriver hvordan de nevnte problemene skal l\u00f8ses i kommunen gjennom forebyggende og avb\u00f8tende tiltak, samt bedre grunneierorganisert jakt. Overordnet m\u00e5l F\u00f8lgende er foresl\u00e5tt som overordnet m\u00e5l i planen: Forvalte den naturlig stedegne arten gr\u00e5g\u00e5s p\u00e5 en \u00f8kologisk b\u00e6rekraftig m\u00e5te, med hensyn til gr\u00e5g\u00e5s som en etablert lokal hekkende art, men p\u00e5 et bestandsniv\u00e5 som ikke g\u00e5r p\u00e5 bekostning av \u00f8vrig biologisk mangfold, og som samtidig ivaretar landbruks\u00f8konomiske-, frilufts- og rekreasjonsinteresser. Hovedm\u00e5l F\u00f8lgende er foresl\u00e5tt som hovedm\u00e5l i planen: 1. Gjennom aktiv og hensiktsmessig organisert jakt s\u00f8rge for en bestandsregulering av lokal gr\u00e5g\u00e5sbestand til et niv\u00e5 som er forenlig med den aktive landbruksn\u00e6ringen. 2. \u00d8ke kunnskapsgrunnlaget om lokal gr\u00e5g\u00e5sbestand for videre b\u00e6rekraftig forvaltning, inkl. gjennomf\u00f8re et pilotprosjekt med etablering av friomr\u00e5der og \u00f8konomisk st\u00f8tteordning for kunnskap og erfaring med en slik l\u00f8sning for kommunens lokale forhold. 3. Fremme gr\u00e5g\u00e5s som viltressurs; b\u00e5de som jaktobjekt og som verdifull matressurs. Til hvert hovedm\u00e5l er det tilh\u00f8rende delm\u00e5l og liste med virkemidler. Det vises til plandokumentet for disse i sin helhet. 2 Tiltak og prioriteringer Med bakgrunn i den lokale situasjonen med gr\u00e5g\u00e5s, telle-, sanke- og fellingsdata, samt lokale utfordringer, behov og erfaringer med utpr\u00f8vde avb\u00f8tende tiltak, vil f\u00f8lgende tema bli prioritert i forvaltningen av gr\u00e5g\u00e5s i planperioden: \u2022 \u00d8ke grunneiersamarbeidet for etablering av \"g\u00e5sevald\" og mer effektiv jakt med \u00f8kt jaktutbytte. o Jakten b\u00f8r organiseres i jaktfelt og grunneiere i jaktfeltene g\u00e5r sammen om koordinering av skremmetiltak og jakt, deriblant gjennom \u00e5 etablere jaktfrie soner, og dager uten jakt. \u2022 \u00d8ke dialogen mellom grunneiere i de ber\u00f8rte omr\u00e5dene for mer erfaringsutveksling og kommunikasjon rundt driftsplaner som vil kunne ha innvirkning p\u00e5 gjessenes omr\u00e5debruk kommende sesonger. \u2022 S\u00f8ke Statsforvalteren om godkjenning av lokal forskrift om utvidet jakttid p\u00e5 gr\u00e5g\u00e5s, jf. Forskrift om jakt- og fangsttider \u00a7 3. \u2022 Fortsette arbeidet med \u00e5 vurdere behovet og eventuelt etablere friomr\u00e5der for gjess innenfor de totalt seks omr\u00e5dene som er identifisert som ber\u00f8rt av g\u00e5s i kommunen. \u2022 Fortsette kartlegging av hekkelokaliteter i kommunen, og \u00f8ke oppmerksomheten p\u00e5 sanking av egg, b\u00e5de som matressurs og som et bestandsregulerende tiltak. Vurdere behov for utvidet tid for eggsanking. \u2022 Gjennomf\u00f8re ROS analyse i sone 5/ved Bergen Lufthavn for \u00e5 vurdere p\u00e5virkningen utvidet jakttid eventuelt kan ha for flysikkerhet. \u2022 Fortsette med \u00e5rlige g\u00e5setellinger for \u00e5 \u00f8ke kunnskapen om gr\u00e5g\u00e5s i kommunen, samt for \u00e5 kunne tallfeste eventuelle bestandsendringer og evaluere effekten av tiltak som gjennomf\u00f8res. Forslag til lovtekst til lokal forskrift om utvidet jakttid Vedlagt ligger forslag til lovtekst til lokal forskrift om utvidet jakttid. Forslaget inneb\u00e6rer utvidet jakttid i f\u00f8lgende periode: Dager Tid p\u00e5 d\u00f8gnet Vilk\u00e5r 21. juli \u2013 25. juli Kl. 04.00 \u2013 10.00 Jakten er begrenset til flyvende fugl over aktivt drevne innmarksareal, og inntil 30 meter fra slike areal. 26. juli \u2013 9. august Kl. 04.00 \u2013 10.00 Jakten er begrenset til aktivt drevne innmarksareal og gj\u00f8dslet beite, og inntil 30 meter fra slike areal. Ordin\u00e6r jakttid starter 10. august. Endringer i planforslaget etter h\u00f8ring Avinor AS spilte i sitt h\u00f8ringssvar inn behov for gjennomf\u00f8ring av ROS-analyse for sone 5 (ved Bergen Lufthavn) for \u00e5 avdekke potensielle endringer i risikobildet p\u00e5 lufthavnen, samt friomr\u00e5de ved lufthavnen og registrering av lokale trekk knyttet til jakt i sone 5. Bymilj\u00f8etaten og Avinor har i samarbeid blitt enige om n\u00f8dvendige endringer i planforslaget for \u00e5 ivareta Avinors innspill. Som en f\u00f8lge av dette er det i plandokumentet under hovedm\u00e5l 2 om \u00f8kt 3 kunnskapsgrunnlag lagt til et nytt delm\u00e5l om ROS-analyse for \u00e5 avdekke risikobildet for flyplassen, sett i forhold til utvidet jakttid. Etter innspill fra BNKI er det gjort henvisning til Rundskriv 2021/18 - kommentarer til \u00a7 5 i forskrift for spesielle tiltak i jordbruket i avsnitt om SMIL-midler i plan-dokumentet, side 38, samt tilf\u00f8rt et nytt avsnitt om regionalt milj\u00f8tilskudd i jordbruket (RMP) i plandokumentet. I tabellen over tiltak er det lagt til et nytt tiltak vedr\u00f8rende RMP. Utover det nevnte er det kun gjort mindre tekstlige endringer i plandokumentet i etterkant av h\u00f8ring. Det er ikke gjort endringer i forslag til lokal forskrift etter h\u00f8ring. Fagetatens vurdering og anbefaling: Bymilj\u00f8etaten har levert fagnotat i saken (vedlagt). Bymilj\u00f8etaten har gjennomg\u00e5tt og vurdert innspill og kommentarer i forbindelse med h\u00f8ring av forvaltningsplan og forslag til lovtekst til lokal forskrift. Etatens helhetsinntrykk er at det er bred st\u00f8tte rundt foresl\u00e5tt hoved- og delm\u00e5l, samt at det i stor grad er felles forst\u00e5else for n\u00f8dvendige tiltak for \u00e5 oppn\u00e5 m\u00e5lene. Bymilj\u00f8etaten anbefaler at Forvaltningsplan for gr\u00e5g\u00e5s i Bergen kommune 2023 \u2013 2027 fastsettes ved vedtak i bystyret. Vedtatt plan vil oversendes Statsforvalter i Vestland for endelig godkjenning. Bymilj\u00f8etaten anbefaler at lovtekst for \u00abForskrift om utvidet jakttid for gr\u00e5g\u00e5s, Bergen kommune\u00bb vedtas. Vedtatt forskrift vil oversendes til Statsforvalteren i Vestland for endelig fastsetting. Forskrift trer i kraft n\u00e5r den er kunngjort i Norsk Lovtidend. \u00d8konomiske konsekvenser: Saken har ingen \u00f8konomiske konsekvenser. Det er tatt h\u00f8yde for planens foresl\u00e5tte pilotprosjekt og kostnader knyttet til dette innenfor Bymilj\u00f8etatens eksisterende driftsmidler (50 000,- i 2023). Det er ikke behov for nye bevilgninger. Byr\u00e5dets vurdering og anbefaling/konklusjon: Byr\u00e5det ser at det i Bergen, p\u00e5 lik linje med mange andre vestlandskommuner, er utfordringer med en \u00f8kende gr\u00e5g\u00e5sbestand. Gjessene beiter p\u00e5 avlinger og skaper store problemer for landbruket i kommunen. Byr\u00e5det mener en systematisk tiln\u00e6rming til problemet er riktig vei \u00e5 g\u00e5, gjennom en forvaltningsplan og oppf\u00f8lgende lokal forskrift om utvidet jakttid. Det har v\u00e6rt en sv\u00e6rt aktiv medvirkningsprosess i arbeidet med forvaltningsplanen. Byr\u00e5det ser at aktuelle akt\u00f8rer har v\u00e6rt godt involvert, og at planen har bred forankring. Byr\u00e5det mener at forslaget til forvaltningsplan og lokal forskrift bygger p\u00e5 et godt faglig grunnlag. Byr\u00e5det st\u00f8tter Bymilj\u00f8etatens vurderinger, og anbefaler at Forvaltningsplan for gr\u00e5g\u00e5s 2023 \u2013 2027 og forslag til lovtekst for \u00abForskrift om utvidet jakttid for gr\u00e5g\u00e5s, Bergen kommune\u00bb vedtas og oversendes Statsforvalteren i Vestland for endelig godkjenning og fastsettelse. Begrunnelse for framleggelse til bystyret: Reglement for Bergen bystyre og utvalgene 2023-2027 Vedtatt av Bergen bystyre 18.10.23 i B-sak 368-23: 5.8.1 Bystyret behandler selv saker om kommunale planer a) Planer som fastsetter m\u00e5l og strategier for politikkomr\u00e5der og utforming av tjenesteproduksjon b) Temaplaner og andre overordnete planer og strategier 4 Byr\u00e5det innstiller til bystyret \u00e5 fatte f\u00f8lgende vedtak: 1. Forvaltningsplan for gr\u00e5g\u00e5s i Bergen kommune 2023 \u2013 2027 vedtas. Vedtatt plan oversendes Statsforvalteren i Vestland for endelig godkjenning. 2. Forslag til lovtekst for \u00abForskrift om utvidet jakttid for gr\u00e5g\u00e5s, Bergen kommune\u00bb vedtas. Forskriften oversendes Statsforvalteren i Vestland for endelig fastsettelse. Dato: 7. mai 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagnotat, datert 18.04.2024 Forvaltningsplan for gr\u00e5g\u00e5s i Bergen kommune 2023 \u2013 2027 Forslag til lovtekst \u00abForskrift for utvidet jakttid for gr\u00e5g\u00e5s, Bergen kommune\u00bb Merknadsskjema, innspill og kommentarer Forvaltningsplan for gr\u00e5g\u00e5s 5 "
}