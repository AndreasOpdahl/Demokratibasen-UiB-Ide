{
  "dokument_id": "4b47ca96-1d98-5047-b4e2-539a48269516",
  "doc_type": "case_attachment",
  "kommune": 4601,
  "tittel": "Fagnotat. datert 20.02.2025",
  "url": "https://bergen.kommune.no/politikere-utvalg/api/fil/bk360/11998146/Fagnotat-datert-20-02-2025",
  "tekst": " Bymilj\u00f8etaten Til Fagnotat BBU - Seksjon milj\u00f8 og samfunn (Arbeidssted) V\u00e5r referanse: 2023/260475-44 Saksbehandler: Kirsti Isdal Fra Dato: 20. februar 2025 Bymilj\u00f8etaten Fagnotat - endring i forskrift om forbud mot mating av vilt etter h\u00f8ring Hva saken gjelder Byr\u00e5det vedtok 31. oktober 2024 (sak1288/24) at forslag til forskrift om endringer i forskrift om forbud mot mating av vilt i Bergen kommune skulle sendes p\u00e5 h\u00f8ring. Det ble videre vedtatt at endringsforskriften skulle gj\u00f8res til gjenstand for offentlig ettersyn i samsvar med forvaltningsloven \u00a7 37. Den foresl\u00e5tte forskriftsendringen inneb\u00e6rer \u00e5 etablere en fast f\u00f4ringsplass for fugler innenfor sonen hvor mating av vilt er forbudt. Bymilj\u00f8etaten sendte forskriftsforslaget p\u00e5 h\u00f8ring 5.november 2024 med h\u00f8ringsfrist 3. januar 2024. Det kom 12 h\u00f8ringsinnspill i saken. Fagetatens vurdering Bymilj\u00f8etaten har gjennomg\u00e5tt og vurdert innspillene. Bymilj\u00f8etaten har v\u00e6rt i tvil om det b\u00f8r \u00e5pnes opp for mating i omr\u00e5det grunnet \u00f8kning i rottebestanden i 2025, men har etter en totalvurdering konkludert med en unntaksbestemmelse som tillater mating av fugler ved trappen p\u00e5 Festplassen. P\u00e5 bakgrunn av innspillene foresl\u00e5r Bymilj\u00f8etaten \u00e5 stryke den foresl\u00e5tte definisjonen i \u00a7 3 c) \u00abbegrenset mating\u00bb fra forskriften. Det inneb\u00e6rer at det samme begrepet \u00abbegrenset mating\u00bb tas bort av \u00a7 5. Grensen for hva som blir tillatt av mating vil da i sin helhet fremkomme og reguleres av unntaket i \u00a7 5. Saken vil legges frem for bystyret for vedtak. Endelig forskrift kunngj\u00f8res i Norsk Lovtidend f\u00f8r den kan gj\u00f8res gjeldende, jf. forvaltningsloven kapittel VII. Fagetatens anbefaling Bymilj\u00f8etaten anbefaler at forskrift om endring i forskrift om forbud mot mating av vilt i Bergen kommune tas til politisk behandling og vedtas. Med hilsen Bymilj\u00f8etaten Lise Reinertsen Tord Honne Holgernes Etatsdirekt\u00f8r Avdelingsleder Dokumentet er godkjent elektronisk. Saksfremstilling 1. Sakens bakgrunn Form\u00e5let med forskrift om forbudt mot mating av vilt er \u00e5 regulere rotter sin tilgang p\u00e5 n\u00e6ring i omr\u00e5der i Bergen sentrum hvor det er problemer med en stor rottebestand. Forskriften forbyr mating av vilt i et bestemt omr\u00e5de i Bergen sentrum. Bystyret har p\u00e5 bakgrunn av et innbyggerforslag vedtatt (sak 106/24) at det skal \u00abetableres faste begrensede f\u00f4ringsplasser for fugler i bymilj\u00f8et, gjerne i samarbeid med frivillige organisasjoner som BirdLife.\u00bb Implisitt g\u00e5r bestillingen ut p\u00e5 \u00e5 etablere en sone for mating av fugler innenfor et omr\u00e5de hvor mating av vilt er forbudt i dag. For \u00e5 etablere en slik sone m\u00e5 forskriften som forbyr mating av vilt i dette omr\u00e5det endres. Bymilj\u00f8etaten leverte den 10.oktober 2024 et fagnotat med forslag til endringer i forskrift om forbud mot mating av vilt i Bergen. Bymilj\u00f8etatens anbefaling i forslaget var \u00e5 etablere en sone for begrenset mating av fugl ved trappene p\u00e5 Festplassen som g\u00e5r ut mot Lille Lungeg\u00e5rdsvann. Dette omr\u00e5det anbefalte ogs\u00e5 Bird Life som sted for mating av fugl. Byr\u00e5det vedtok den 31.oktober 2024 at forslaget skulle sendes p\u00e5 h\u00f8ring i samsvar med Forvaltningsloven \u00a7 37 (sak 1288/24). Bymilj\u00f8etaten gjennomf\u00f8rte h\u00f8ring av endringsforslagene i perioden 5.november 2024- 3.januar 2025. 2. H\u00f8ringsinstanser Bymilj\u00f8etaten har mottatt 12 h\u00f8ringsuttalelser i saken fordelt p\u00e5 seks privatpersoner, tre offentlige virksomheter og tre interesseorganisasjoner. De offentlige virksomhetene er Vest politidistrikt, Mattilsynet og smittevernoverlegen i Bergen kommune. Interesseorganisasjonene er NOAH, Dyrenes Rett og Duepatruljen. Fire av h\u00f8ringsuttalelsene ble mottatt etter fristens utl\u00f8p. Disse innspillene er likevel tatt med i vurderingen. 3. H\u00f8ringsuttalelser\u2013 generelle tilbakemeldinger Interesseorganisasjonene og de fleste privatpersonene som har gitt innspill er generelt imot at kommunen forbyr mating av fugler i et bestemt omr\u00e5de i Bergen sentrum. De st\u00f8tter forslaget om et unntak for mating av fugler ved Lille Lungeg\u00e5rdsvann. Interesseorganisasjonene anbefaler ogs\u00e5 at det settes opp opplysningsskilt som gir r\u00e5d om fornuftig mating av fugler og hva de ulike artene foretrekker. Smittevernoverlegen i Bergen kommune mener derimot at forbudet mot mating av fugler m\u00e5 best\u00e5 slik det er per i dag, og anbefaler at det ikke \u00e5pnes opp for mating av fugler ved Lille Lungeg\u00e5rdsvann. Bymilj\u00f8etaten har ogs\u00e5 f\u00e5tt nyttige innspill fra Vest politidistrikt og Mattilsynet som vi redegj\u00f8r n\u00e6rmere for under. 4. H\u00f8ringsinnspill til de foresl\u00e5tte endringene i relevante paragrafer 4.1 Innledning Nedenfor gjennomg\u00e5s de foresl\u00e5tte endringene i paragrafene som det er kommet inn merknader til igjennom h\u00f8ringsprosessen. P\u00e5 bakgrunn av h\u00f8ringsinnspillene vil Bymilj\u00f8etaten ta ut den foresl\u00e5tte definisjonen av \u00abbegrenset mating\u00bb i \u00a7 3 bokstav c, samt endre ordlyden i unntaksbestemmelsen i \u00a7 5 ved \u00e5 ta bort ordet \u00abbegrenset\u00bb. 4.2 Innspill til endringer i forskriftens \u00a7 3 Foresl\u00e5tt \u00a7 3 bokstav c) lyder slik \u00a7 3 Definisjoner c) begrenset mating: n\u00e5r animalsk eller vegetabilsk materiale gis direkte til vilt gradvis i sm\u00e5 mengder som konsumeres av viltet umiddelbart mens man er til stede Innspill fra Vest politidistrikt Definisjonen av \u00abbegrenset mating\u00bb er s\u00e5 skj\u00f8nnsmessig at straffebestemmelsen blir lite anvendelig. Forslaget inneb\u00e6rer betydelig etterforskning i form av sikring av bevis p\u00e5 stedet matingen foreg\u00e5r, for \u00e5 klarlegge om den er innenfor definisjonen \u00abbegrenset mating\u00bb. Vest politidistrikt ber om at begrepet \u00abbegrenset mating\u00bb ikke innf\u00f8res i forskriften, og at kommunen heller endrer teksten i \u00a7 4 i stedet for \u00e5 innf\u00f8re en ny \u00a7 5: \u00abI forskriftens virkeomr\u00e5de er mating av vilt forbudt. Mating av fugler innenfor et avgrenset omr\u00e5de p\u00e5 Festplassen ved Lille Lungeg\u00e5rdsvann er likevel tillatt. Matingen skal ikke medf\u00f8re tilgrising.\u00bb Bymilj\u00f8etatens vurdering av innspillet Det er politiet som skal h\u00e5ndheve forskriftsbestemmelsene, s\u00e5 deres praktiske tiln\u00e6rming til etterforskning og sikring av bevis er et verdifullt innspill i saken. Bymilj\u00f8etaten er imidlertid ikke enig det foresl\u00e5tte forslaget som inneb\u00e6rer at forbudet og et av unntakene st\u00e5r i samme bestemmelse. Lovteknisk og strukturmessig mener Bymilj\u00f8etaten at hovedregelen b\u00f8r komme f\u00f8rst, og unntakene etterp\u00e5. P\u00e5 bakgrunn av innspillet foresl\u00e5r imidlertid Bymilj\u00f8etaten \u00e5 stryke definisjonen i \u00a7 3 c) \u00abbegrenset mating\u00bb av forskriften. Grensen for hva som blir tillatt av mating vil da i sin helhet reguleres av unntaket i \u00a7 5. \u00a7 3 Definisjoner c) begrenset mating: n\u00e5r animalsk eller vegetabilsk materiale gis direkte til vilt gradvis i sm\u00e5 mengder som konsumeres av viltet umiddelbart mens man er til stede 4.3 Innspill til endringer i forskriftens \u00a7 5 Foresl\u00e5tt unntaksbestemmelse i \u00a7 5 lyder slik \u00a7 5 Unntak for begrenset mating av fugl Det er tillatt med begrenset mating av fugl p\u00e5 et avmerket omr\u00e5de p\u00e5 Festplassen ved Lille Lungeg\u00e5rdsvann. Den begrensede matingen skal ikke medf\u00f8re tilgrising. Den som legger ut maten m\u00e5 s\u00f8rge for at matrester fjernes. Innspill fra Mattilsynet En endring som \u00e5pner opp for mating i en sone ved Lille Lungeg\u00e5rdsvann vil ikke medf\u00f8re motstrid med noen av Mattilsynets forskrifter. Dersom risikoen for smitte av fugleinfluensa blir stor kan Mattilsynet regulere og begrense mating av ville dyr, jf. dyresykdomsbekjempelsesforskriften (EU 2020/687) artikkel 65. Hvis det skulle oppst\u00e5 vil den sistnevnte forskriften ha forrang over den lokale forskriften i Bergen. Mattilsynet merker seg at den foresl\u00e5tte endringen i den lokale forskriften gj\u00f8res med h\u00e5p om \u00e5 unng\u00e5 ulovlig mating p\u00e5 flere steder. Dersom denne effekten oppn\u00e5s, er det positivt. Mattilsynet mener at mating av ville fugler i begrenset omfang p\u00e5 steder der det allikevel mates fugler, ikke vil gi vesentlig st\u00f8rre risiko for spredning av dyresykdom. Innspill fra smittevernoverlegen i Bergen \u00c5 \u00e5pne opp for mating av fugler ved Lille Lungeg\u00e5rdsvann vil fra en smittevernfaglig vurdering ikke anbefales. Rotter er b\u00e6rer av mange ulike bakterier som kan gi alvorlige sykdommer. Over 60 % av infeksjonssykdommer vi har i dag skyldes smitte fra dyr til mennesker \u2013 zoonoser. Leptospirose er en gruppe av zoonoser som smitter ved kontakt med vann, og reservoaret til bakterien er brunrotta. 90% av rotter p\u00e5 verdensbasis b\u00e6rer med seg leptospirosebakterien i urinen, og bakterien kan overleve i overvann og grunn som er overmettet med vann. Bergen har hatt en hendelse med leptospirosesmitte. Smitte\u00e5rsaken i denne hendelsen i Bergen var en syk hund, der menneskene som hadde behandlet hunden ogs\u00e5 ble syke. Hunden hadde lekt i et omr\u00e5de i Bergen som var overmettet med vann. Leptospirose og endret utbredelse av denne sykdommen overv\u00e5kes av WHO og FHI her i Norge. Villfuglene er ogs\u00e5 en kilde til smitte, og man f\u00f8lger med p\u00e5 utbredelsen av fugleinfluensa. Fugleinfluensa er et influensa A-virus som har stor evne til \u00e5 forandre seg. Influensaen kan smitte fra fugler til andre arter, og mennesker, og man f\u00f8lger derfor ekstra med n\u00e5r viruset endrer seg. Bymilj\u00f8etatens vurdering av innspillene. B\u00e5de Mattilsynet og smittevernoverlegen er faglige instanser som har vesentlig vekt. Mattilsynet Mattilsynet mener at mating av ville fugler i begrenset omfang p\u00e5 steder der det allikevel mates fugler, ikke vil gi vesentlig st\u00f8rre risiko for spredning av dyresykdom. Mattilsynets innspill og informasjon om at de kan regulere og begrense mating av ville dyr dersom risikoen for smitte av fugleinfluensa blir stor er nyttig informasjon i saken. At forskriften endres og \u00e5pner opp for mating av fugler i begrenset omfang ved Lille Lungeg\u00e5rdsvann vurderer Bymilj\u00f8etaten som forsvarlig i dag med tanke p\u00e5 risikoen for fugleinfluensa, jf. innspillet fra Mattilsynet. Skulle det bli et utbrudd av fugleinfluensa i Norge kan Mattilsynet foreta n\u00f8dvendige reguleringer av mating av vilt som vil ha forrang over den lokale forskriften. Smittevernoverlegen Smittevernoverlegen anbefaler p\u00e5 den annen side \u00e5 ikke \u00e5pne opp for mating av fugler ved Lille Lungeg\u00e5rdsvann, men at forbudet mot mating beholdes slik det er. Bergen er en by med mye vann, og Lille Lungeg\u00e5rdsvann er et omr\u00e5de hvor rotter ferdes. Risikoen for spredning av alvorlig sykdom fra rotter via vannet i dette omr\u00e5det er \u00e5rsaken til at det fortsatt b\u00f8r v\u00e6re forbud mot mating av vilt. Bymilj\u00f8etaten mener smittevernfarlige r\u00e5d m\u00e5 veie tungt. 5. Interesseavveiing 5.1 Rottesituasjonen per 2025 Bymilj\u00f8etaten opplever vinteren 2025 at rottebestanden igjen \u00f8ker, og det er observert s\u00e6rlig mye rotter i Byparken ved Ole Bull-anlegget, og i omr\u00e5det rundt teateret. Det er fortsatt tilgang p\u00e5 n\u00e6ring og matavfall som utgj\u00f8r \u00e5rsaken til den \u00f8kte bestanden. Bestanden \u00f8ker til tross for totalforbudet mot mating av vilt i omr\u00e5det. Samtidig vet vi at det allerede foreg\u00e5r mating av fugler i omr\u00e5det. Bymilj\u00f8etaten erfarer ogs\u00e5 at det legges ut mat p\u00e5 bakken og i busker som sannsynligvis ender som rottemat. Det er politiet som h\u00e5ndhever forbudet mot mating, og dette kommer i tillegg til alle de andre oppgavene politiet har i samfunnet. Bymilj\u00f8etaten erfarer at politiet ikke har ressurser til \u00e5 h\u00e5ndheve forskriften i praksis. Bymilj\u00f8etaten har anmeldt brudd p\u00e5 forbudet mot mating til politiet, men forholdet ble henlagt. Den faktiske oppf\u00f8lgingen av forbudet er derfor en utfordring. Bergen Julemarked holdt til p\u00e5 Festplassen fra 22. november til 22. desember 2024. Der ble det laget og servert mat utend\u00f8rs over flere uker. Selv om markedet har hatt et stort fokus p\u00e5 renovasjon og rengj\u00f8ring i perioden, er det vanskelig \u00e5 ha kontroll p\u00e5 hvordan publikum beveger seg med mat som kan kj\u00f8pes p\u00e5 markedet. \u00d8kningen av rottebestanden kom i etterkant av julemarkedet, og kan tenkes \u00e5 ha en sammenheng utend\u00f8rs matservering p\u00e5 Festplassen f\u00f8r jul. Bymilj\u00f8etaten har p\u00e5 grunn av den \u00f8kte bestanden satt i gang med aktiv bekjempelse av rotter igjen vinteren 2025. 5.2 Vurdering Situasjonen med \u00f8kning i rottebestanden vinteren 2025 taler imot \u00e5 \u00e5pne opp for fuglemating i omr\u00e5det. Smittevernoverlegens innspill taler ogs\u00e5 imot \u00e5 \u00e5pne opp for fuglemating. Samtidig viser situasjonen at et totalforbud mot mating av vilt ikke er treffende nok i seg selv for \u00e5 regulere bestanden, siden forbudet mot mating stadig brytes, og h\u00e5ndhevingen er utfordrende. Lille Lungeg\u00e5rdsvann er en etablert fuglelokalitet som f\u00e5r bes\u00f8k av en stor variasjon av fugler, inkludert trekkfugler. Omr\u00e5det er ogs\u00e5 en viktig lokalitet for organisasjonen Bird Life sitt arbeid med ringmerking av fugler. Om fuglemating i omr\u00e5det kommer inn i ordnede former kan man forh\u00e5pentligvis unng\u00e5 at ulovlig mating foreg\u00e5r p\u00e5 flere steder i det skjulte. Skjult mating i busker inneb\u00e6rer en st\u00f8rre risiko for indirekte mating av rotter. Bymilj\u00f8etaten har v\u00e6rt i tvil om det b\u00f8r \u00e5pnes opp for mating igjen, men har etter en totalvurdering kommet til at det kan innlemmes et unntak for fuglemating. All den tid det likevel mates fugler i omr\u00e5det, mener etaten at det er bedre at matingen komme inn ordnende former et sted det er tillatt. Det foresl\u00e5tte omr\u00e5det hvor det kan \u00e5pnes opp for mating vil fortsatt v\u00e6re sv\u00e6rt avgrenset. P\u00e5 bakgrunn av Vest politidistrikt sitt innspill til definisjonen \u00abbegrenset mating\u00bb foresl\u00e5r Bymilj\u00f8etaten \u00e5 justere p\u00e5 unntaksbestemmelsen i \u00a7 5. Siden det vil v\u00e6re to vilk\u00e5r i unntaksbestemmelsen som setter skranker for hva som tillates av mating, vurderer Bymilj\u00f8etaten at det ikke vil f\u00e5 store konsekvensene av \u00e5 ta bort begrepet \u00abbegrenset\u00bb mating fra forskriften. Har man ment \u00e5 mate fugler vil aktiviteten i seg selv inneb\u00e6re \u00e5 gi fuglene mat bit for bit, og da mater man \u00abbegrenset\u00bb. Ved \u00e5 ta bort ordet \u00abbegrenset\u00bb vil grensen for hva som blir tillatt av mating innenfor det sv\u00e6rt avgrensa unntaksomr\u00e5det for det f\u00f8rste vurderes opp mot hva som blir \u00abtilgrising\u00bb av omr\u00e5det. Tilgrising inneb\u00e6rer at omr\u00e5det blir tilsmusset av maten som gis og av matrester. I tillegg vil vilk\u00e5ret om at det ikke er tillatt \u00e5 legge igjen mat etter fuglemating sette begrensninger for aktiviteten. Det vil for eksempel ikke v\u00e6re tillat \u00e5 legge igjen hauger med mat p\u00e5 trappene ved Lille Lungeg\u00e5rdsvann, selv om det \u00e5pnes opp for fuglemating her. Den som mater m\u00e5 s\u00f8rge for at det ikke ligger igjen matrester n\u00e5r aktiviteten med mating er ferdig. Forslag til ny formulering av \u00a7 5 \u00a7 5 Unntak for mating av fugler Det er tillatt med mating av fugler p\u00e5 et avmerket omr\u00e5de p\u00e5 Festplassen ved Lille Lungeg\u00e5rdsvann. Matingen skal ikke medf\u00f8re tilgrising. Den som legger ut maten m\u00e5 s\u00f8rge for at matrester fjernes. Vedlegg: - Forskrift om endring i forskrift om forbud mot mating av vilt - Oversikt over h\u00f8ringssvar "
}