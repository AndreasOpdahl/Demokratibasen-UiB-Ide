{
  "dokument_id": "58377353-9221-573a-9f65-7a67525439e6",
  "doc_type": "case_attachment",
  "kommune": 4601,
  "tittel": "horingsnotat---utkast-til-forskrift-om-sivil-statsluftfart-med-ubemannet-luftfartoy",
  "url": "https://bergen.kommune.no/politikere-utvalg/api/fil/bk360/11699018/horingsnotat-utkast-til-forskrift-om-sivil-statsluftfart-med-ubemannet-luftfartoy",
  "tekst": " Dato Referanse Notat 11.11.2024 23/02481-7 Saksbehandler Tom Egil Herredsvela, tlf. H\u00f8ringsnotat - utkast til forskrift om sivil statsluftfart med ubemannet luftfart\u00f8y 1. H\u00f8ring Luftfartstilsynet sender med dette p\u00e5 h\u00f8ring et utkast til forskrift om sivil statsluftfart med ubemannet luftfart\u00f8y. Innspill til h\u00f8ringen kan sendes til Luftfartstilsynet p\u00e5 e-post postmottak@caa.no, og merkes saksnummer 23/02481. H\u00f8ringsfristen er 3. februar 2025. Sp\u00f8rsm\u00e5l kan rettes til saksbehandler Tom Egil Herredsvela, teh@caa.no 2. Kort om utkastet til forskrift og h\u00f8ringsnotat Luftfartstilsynet har utarbeidet utkast til forskrift om sivil statsluftfart med ubemannet luftfart\u00f8y. Sivil statsluftfart er kort fortalt luftfartsvirksomhet i regi av sivile offentlige myndigheter for \u00e5 ut\u00f8ve sentrale myndighetsoppgaver. Eksempler p\u00e5 dette er bruk av luftfart\u00f8y til politivirksomhet, brannslukkings- og redningsarbeid med bruk av luftfart\u00f8y, og bruk av luftfart\u00f8y til tollvirksomhet og grenseoverv\u00e5king. Forskriften skal inneholde flysikkerhetsreglene for slik luftfartsvirksomhet som ikke er milit\u00e6r. I dette h\u00f8ringsnotatet benyttes ogs\u00e5 utrykket \u00abdrone\u00bb som betegnelse p\u00e5 ubemannet luftfart\u00f8y, men i forskriften er utrykket \u00abubemannet luftfart\u00f8y\u00bb brukt. 3. Vurderingen av behovet for forskrift Ved vurderingen av behovet for ny forskrift har Luftfartstilsynet tatt utgangspunkt i de f\u00f8ringer som ligger i Utredningsinstruksen \u2013 instruks om utredning av statlige tiltak for \u00e5 f\u00e5 et best mulig grunnlag for revisjonen. Et minimumskrav for utredningen er \u00e5 besvare f\u00f8lgende sp\u00f8rsm\u00e5l: Luftfartstilsynet Notat 2 av 14 V\u00e5r dato V\u00e5r referanse 11.11.2024 23/02481-7 - Hva er problemet, og hva vil vi oppn\u00e5? - Hvilke tiltak er relevante? - Hvilke prinsipielle sp\u00f8rsm\u00e5l reiser tiltaket? - Hva er de positive og negative virkningene av tiltakene, hvor varige er de og hvem blir ber\u00f8rt? - Hvilket tiltak anbefales, og hvorfor? - Hva er forutsetningene for en vellykket gjennomf\u00f8ring? 3.1 Hva er problemet og hva vil vi oppn\u00e5? Etter forordning (EU) 2018/1139 (Basisforordningen) artikkel 2, nr. 3 gjelder ikke de felleseuropeiske luftfartsreglene som Norge har gjennomf\u00f8rt for det vi her kaller statsluftfart: \"This Regulation shall not apply to: (a) aircraft, and their engines, propellers, parts, non-installed equipment and equipment to control aircraft remotely, while carrying out military, customs, police, search and rescue, firefighting, border control, coastguard or similar activities or services under the control and responsibility of a Member State, undertaken in the public interest by or on behalf of a body vested with the powers of a public authority, and the personnel and organisations involved in the activities and services performed by those aircraft;\" N\u00e5r de felleseuropeiske reglene om sivil luftfart ikke gjelder for statsluftfart, p\u00e5hviler det statene \u00e5 regulere dette nasjonalt. I Norge er milit\u00e6r luftfart regulert i egne bestemmelser i luftfartslovens annen del og i forskrifter fastsatt av Forsvaret. Milit\u00e6r luftfart er derfor ikke en del av dette forslaget. Sivil statsluftfart med ubemannet luftfart\u00f8y er i dag regulert i forskrift 30. november 2015 om luftfart\u00f8y som ikke har f\u00f8rer om bord mv. (BSL A 7-1), jf. \u00a7 69. Bestemmelsen er kort, og gj\u00f8r bare BSL A 7-1 gjeldende for sivil statsluftfart. BSL A 7-1 kom i 2015 som den f\u00f8rste forskriften om bruk av ubemannet luftfart\u00f8y. Forskriften har i all hovedsak blitt erstattet av de felleseuropeiske reglene i forordning (EU) 2019/947, som er gjort gjeldende i Norge som forskrift (BSL A 7-2). P\u00e5 grunn av den nevnte avgrensingen i Basisforordningen, gjelder ikke BSL A 7-2 for sivil statsluftfart. BSL A 7-1 har blitt beholdt bl.a. for \u00e5 ha regler om sivil statsluftfart med ubemannet luftfart\u00f8y. BSL A 7-1 ble f\u00f8rst og fremst utviklet for \u00e5 regulere alminnelig sivil bruk av ubemannende luftfart\u00f8y, og ikke sivil statsluftfart. Statsluftfartsoperasjoner med ubemannet luftfart\u00f8y har ofte behov for andre tillatelser enn hva BSL A 7-1 i utgangspunktet tillater. For eksempel kan oppdragene kreve at det flys med andre sikkerhetsavstander. Bestemmelsen i forskriftens \u00a7 69 m\u00e5 derfor leses sammen med \u00a7 71 som gir Luftfartstilsynet mulighet for \u00e5 dispensere fra kravene i forskriften n\u00e5 det gjelder sivil statsluftfart. Luftfartstilsynet Notat 3 av 14 V\u00e5r dato V\u00e5r referanse 11.11.2024 23/02481-7 Bestemmelsene i \u00a7 69 og \u00a7 71 utgj\u00f8r i praksis ikke en reell regulering av sivil statsluftfart, i den forstand at den ikke etablerer et tilpasset og helhetlig regelverk av sivil statsluftfart. Reglene i BSL A 7-1 begynner ogs\u00e5 \u00e5 bli utdaterte siden b\u00e5de teknologi og operasjoner har utviklet seg betydelig siden BSL A 7-1 ble publisert. Tekniske krav og standarder er i ferd med \u00e5 etableres under det felleseuropeiske regelverket, og disse passer ikke inn i forhold til BSL A 7-1. Disse standardene begynner \u00e5 bli en integrert del av hvordan man godkjenner droneoperasjoner og p\u00e5 et tidspunkt blir det vanskelig \u00e5 gjennomf\u00f8re godkjenningsprosessen etter BSL A 7-1, uten at det tas h\u00f8yde for disse. BSL A 7-1 inneholder ogs\u00e5 et annet godkjenningsregime, med klassene RO1, RO2 og RO3, enn de felleseuropeiske reglene som deler inn i \u00e5pen- og spesifikk kategori. Luftfartstilsynet mener at denne forskjellen i godkjenningsregimene ikke er tjenlig. Godkjenningsregimet for sivil statsluftfart kan med fordel ligne p\u00e5 det felleseuropeiske. Luftfartstilsynet har tidligere utarbeidet forskrift for sivil luftfart med bemannet luftfart\u00f8y (BSL A 8- 1). For \u00e5 komplettere reglene om sivil statsluftfart, og samtidig adressere forholdene nevnt over, anses det n\u00f8dvendig \u00e5 utarbeide en tilsvarende forskrift for sivil statsluftfart med ubemannet luftfart\u00f8y. Ubemannet luftfart er i s\u00e5 rask endring og er p\u00e5 mange omr\u00e5der s\u00e5 forskjellig fra bemannet luftfart, at det anses mest hensiktsmessig \u00e5 fastsette reglene om statsluftfart med ubemannede luftfart\u00f8y i en egen forskrift. 3.2. Hvilke prinsipielle sp\u00f8rsm\u00e5l reiser tiltakene? Luftfartstilsynet kan ikke se at saken reiser prinsipielle sp\u00f8rsm\u00e5l slik dette er angitt i Utredningsinstruksen med tilh\u00f8rende veileder. 3.3 Hvilke tiltak er relevante? Det f\u00f8lger av bestemmelsen i luftfartsloven \u00a7 18-1 at de alminnelige reglene om sivil luftfart i lovens f\u00f8rste del som hovedregel ogs\u00e5 skal gjelde for sivil statsluftfart. I den samme bestemmelsen er det tatt inn hjemmel for \u00e5 gj\u00f8re unntak fra denne hovedregelen og til \u00e5 fastsette forskrifter med s\u00e6rregler om sivil statsluftfart. Forskriftshjemmel for ubemannede luftfart\u00f8y f\u00f8lger bestemmelsen i luftfartsloven \u00a7 15-1 f\u00f8rste ledd. Det f\u00f8lger dermed av lovens systematikk at en oppdatering av s\u00e6rreglene for sivil statsluftfart, som i dag finnes i BSL A 7-1, m\u00e5 skje i forskrift. Luftfartstilsynet har i AIC-N 30/21 publisert informasjon og veiledning til regelen om sivil statsluftfart i BSL A 7-1 \u00a7 69. Hensikten var her \u00e5 gi et n\u00f8dvendig minimum av veiledning fram til det kommer ny regulering p\u00e5 omr\u00e5det. Dette fremg\u00e5r direkte av teksten i AIC-en. De relevante tiltakene vil etter dette enten v\u00e6re: - utarbeidelse av ny forskrift om sivil statsluftfart med ubemannet luftfart\u00f8y, eller - opprettholdelse og evt. oppdatering av reguleringen i BSL A 7-1 sammen med eventuell oppdatering av AIC-N 30/21. Luftfartstilsynet Notat 4 av 14 V\u00e5r dato V\u00e5r referanse 11.11.2024 23/02481-7 3.4. Hva er de positive og negative virkningene av tiltakene, hvor varige er de og hvem blir ber\u00f8rt? De som direkte ber\u00f8res av saken er operat\u00f8rene, dvs. de som driver sivil statsluftfart med ubemannet luftfart\u00f8y. Dette kan v\u00e6re offentlige virksomheter, n\u00e6ringsdrivende og ideelle organisasjoner. P\u00e5 myndighetssiden vil forskriften gjelde Luftfartstilsynet. 3.4.1. Opprettholdelse av regleringen i BSL A 7-1 sammen med eventuell oppdatering av AIC-N 30/21. Konsekvensen av \u00e5 opprettholde reguleringen av BSL A 7-1 for sivil statsluftfart vil v\u00e6re at man beholder dagens situasjon. Dette vil ikke l\u00f8se behovet for \u00e5 f\u00e5 en oppdatert og helhetlig regulering som er p\u00e5pekt i avsnitt 3.1. For \u00e5 l\u00f8se dette er en omfattende oppdatering av forskriften n\u00f8dvendig. En slik revisjon av BSL D 7-1 vil imidlertid ikke l\u00f8se \u00f8nsket om en harmonisering mellom de felleseuropeiske reglene og reglene for sivil statsluftfart, tilsvarende det som er gjort for bemannet sivil statsluftfart i BSL A 8-1. Skal man oppn\u00e5 det b\u00f8r det skje i en helt ny forskrift. Gjennom nevnte AIC kan vi informere om gjeldende godkjenningspraksis og veilede om reglene. Innholdet i AIC-en kan imidlertid ikke g\u00e5 utover forskriftens rammer, og er derfor ikke egnet for \u00e5 innf\u00f8re nye og oppdaterte krav. Dagens ordning, med regulering i forskrift og informasjon om godkjenningskrav i AIC, bidrar ogs\u00e5 til at det er mer uoversiktlig \u00e5 tilegne seg korrekt informasjon om hvilke krav som gjelder for sivil statsluftfart med ubemannet luftfart\u00f8y. Disse forholdene utgj\u00f8r i hovedsak de negative sidene ved \u00e5 beholde dagens regulering og AIC. Utover at operat\u00f8rene beholder dagens tillatelser, og dermed slipper \u00e5 s\u00f8ke om ny tillatelse, er det ikke identifisert s\u00e6rskilte positive sider med dette alternativet. 3.4.2. Ny forskrift om sivil statsluftfart med ubemannet luftfart\u00f8y: Den fremste positive konsekvensen av en ny forskrift et at den kan gi en helhetlig og tilpasset regulering av sivil statsluftfart med ubemannet luftfart\u00f8y. En ny forskrift som oppdaterer sikkerhetsreglene og klargj\u00f8r hvilke regler som gjelder, vil bidra til at virksomheten kan ut\u00f8ves sikkert og effektivt. Dette vil v\u00e6re positivt for alle. Harmonisering av reglene opp mot de felleseuropeiske dronereglene vil skape synergier, bl.a. n\u00e5r det gjelder like kompetansekrav, og legge til rette for de muligheter ny teknologi med tilh\u00f8rende standarder \u00e5pner for. En ny forskrift gj\u00f8r det ogs\u00e5 mulig \u00e5 komplettere reglene for sivil statsluftfart med bemannet luftfart\u00f8y i BSL A 8-1, med en tilsvarende forskrift for sivil statsluftfart med ubemannet luftfart\u00f8y. De negative konsekvensene vil f\u00f8rst og fremst v\u00e6re av ressursmessig art. For Luftfartstilsynet vil det kreve ressurser \u00e5 implementere reglene. Dette kan imidlertid skje som del av Luftfartstilsynets normale virksomhet, uten behov for tilf\u00f8ring av nye budsjettmidler. For operat\u00f8rene vil en ny forskrift ogs\u00e5 kreve ressurser til implementering, i hovedsak til oppdatering av operasjonsmanual samt deklarering evt. s\u00f8knad om operasjonstillatelse. Kostnadene med dette ventes imidlertid ikke \u00e5 bli store. Det antas at mange operat\u00f8rer vil kunne drive etter en deklarasjon, noe som b\u00f8r holde de \u00f8konomiske og administrative kostnadene lave. For operat\u00f8rene som m\u00e5 ha en operasjonstillatelse Luftfartstilsynet Notat 5 av 14 V\u00e5r dato V\u00e5r referanse 11.11.2024 23/02481-7 vil utarbeidelsen av s\u00f8knad kreve noen ressurser. Dette er imidlertid et engangsarbeid og som ikke ventes \u00e5 medf\u00f8re store kostnader. Som det g\u00e5r frem under, foresl\u00e5s det \u00e5 basere reglene for statsluftfart p\u00e5 de allerede gjennomf\u00f8rte felleseuropeiske reglene. For operat\u00f8rer som driver annen dronevirksomhet ved siden av sivil statsluftfart, forventes det at likheten mellom regelverkene vil bidra til \u00e5 redusere ressursbruken. 3.5. Hvilket tiltak anbefales, og hvorfor? Etter dette mener vi at behovene nevnt i avsnitt 3.1 best vil ivaretas gjennom \u00e5 endre forskriftsreglene for sivil statsluftfart med ubemannet luftfart\u00f8y. Dette b\u00f8r skje i ny forskrift fremfor en oppdatering av dagens BSL A 7-1. P\u00e5 den m\u00e5ten kan vi etablere en helhetlig regulering av sivil statsluftfart med ubemannet luftfart\u00f8y, som er oppdatert i forhold til dagens forhold, tilsvarende arbeidet som er gjort med \u00e5 regulere sivil statsluftfart med bemannet luftfart\u00f8y i BSL A 8-1. De felleseuropeiske reglene for sivil luftfart med ubemannet luftfart\u00f8y har vist seg form\u00e5lstjenlige for \u00e5 opprettholde et godt sikkerhetsniv\u00e5. Reglene er alt godt implementert i Norge. Disse reglene holdes oppdatert gjennom regelverksarbeidet til det europeiske luftfartsbyr\u00e5et EASA, hvor Norge ogs\u00e5 deltar. Dette gj\u00f8r at Luftfartstilsynet mener det er fornuftig \u00e5 gj\u00f8re bruk av de felleseuropeiske reglene ogs\u00e5 for sivil statsluftfart der hvor det anses hensiktsmessig. Dette foresl\u00e5s gjort ved at det i forskriften tas inn henvisning til de delene av det felleseuropeiske regelverket som skal gjelde. Henvisningen vil bli gjort til de aktuelle forordningene slik de er gjennomf\u00f8rt i Norge. P\u00e5 den m\u00e5ten vil det sikres full nasjonal kontroll over hvilke regler som skal gjelde for statsluftfarten. Dersom EU endrer en av disse forordningene, vil endringen ikke automatisk gjelde for norsk sivil statsluftfart. Norge vil ogs\u00e5 ha full nasjonal kontroll med tilsynsarbeidet og h\u00e5ndhevingen av reglene. Dette skyldes at reglene for sivil statsluftfart er nasjonale regler, selv om innholdet er basert p\u00e5 de felleseuropeiske reglene om luftfart med ubemannede luftfart\u00f8y. At reglene om sivil statsluftfart p\u00e5 denne m\u00e5ten gj\u00f8r bruk av felleseuropeiske regler, krever imidlertid at b\u00e5de luftfartsmyndigheten og den som driver sivil statsluftfart er bevisste p\u00e5 at reglene for statsluftfart utgj\u00f8r et nasjonalt system, selv om reglene p\u00e5 mange omr\u00e5der blir like de felleseuropeiske. Statsluftfartsreglene vil alts\u00e5 ikke automatisk kunne benyttes til operasjoner i andre land enn Norge. Godkjenninger for sivil statsluftfart vil heller ikke gjelde for annen sivil luftfart med ubemannet luftfart\u00f8y innenfor det felleseuropeiske systemet. En operat\u00f8r som utf\u00f8rer flyging i spesifikk kategori etter forordning 2019/947 jf. BSL A 7-2, ved siden av \u00e5 utf\u00f8re sivil statsluftfart i spesifikk kategori vil alts\u00e5 m\u00e5tte drive etter to regelverk, og med to adskilte operasjonstillatelser. Sivil statsluftfart kan ogs\u00e5 i praksis v\u00e6re annerledes enn annen sivil luftfart. For \u00e5 effektivt kunne utf\u00f8re oppgavene som skal l\u00f8ses, vil statsluftfartsoperat\u00f8rer kunne ha behov for \u00e5 operere etter andre sikkerhetskrav enn det som f\u00f8lger av de alminnelige felleseuropeiske reglene. I utkastet til forskrift er dette behovet fors\u00f8kt ivaretatt gjennom s\u00e6rregler og gjennom mulighet til \u00e5 s\u00f8ke om godkjenning av unntak. Slike utvidede rammer for operasjonen krever p\u00e5 den andre siden mer av operat\u00f8ren for \u00e5 ivareta sikkerheten. Forskriften inneholder derfor ogs\u00e5 noen bestemmelser som er Luftfartstilsynet Notat 6 av 14 V\u00e5r dato V\u00e5r referanse 11.11.2024 23/02481-7 strengere enn det som f\u00f8lger av de felleseuropeiske reglene. Det vises her til gjennomgangen av bestemmelsene i utkastet til forskrift under. 3.6 Hva er forutsetningene for en vellykket gjennomf\u00f8ring? Den foresl\u00e5tte forskriften skal regulere et omr\u00e5de av luftfarten som i dag nok oppfattes som komplisert og til dels uregulert for de forskjellige offentlige etaters bruk av ubemannede luftfart\u00f8y. Dernest er det som nevnt viktig at virksomheter som driver sivil statsluftfart er bevisst p\u00e5 hva det inneb\u00e6rer, spesielt at virksomheten ut\u00f8ves i et nasjonalt system, ikke et felleseuropeisk. Dette vil s\u00e6rlig v\u00e6re viktig for virksomheter som ved siden av \u00e5 drive sivil statsluftfart ogs\u00e5 driver alminnelig sivil luftfart. En vellykket gjennomf\u00f8ring av de foresl\u00e5tte reglene avhenger derfor av at reglene blir korrekt forst\u00e5tt og implementert. At forskriften i stor grad gj\u00f8r bruk av de ellers gjeldende reglene for bruk av ubemannede luftfart\u00f8yer ventes imidlertid \u00e5 kunne forenkle implementeringen. Sivil statsluftfart ivaretar samfunnsviktige oppgaver. Det er viktig at kontinuiteten i disse luftfartsoperasjonene sikres ved overgangen til nye regler. De ber\u00f8rte akt\u00f8rene m\u00e5 derfor f\u00e5 nok tid til \u00e5 tilpasse seg endringene og f\u00e5 godkjent nye operasjonstillatelser, f\u00f8r reglene trer i kraft. For \u00e5 muliggj\u00f8re det er det foresl\u00e5tt at forskriften skal tre i kraft seks m\u00e5neder etter den er vedtatt. 4. Gjennomgang av de vesentligste delene av utkastet til forskrift - Om oppbyggingen av forskriften: Kapittel I inneholder bestemmelsene som forklarer form\u00e5let med forskriften, angir virkeomr\u00e5det og enkelte definisjoner som er brukt. I tillegg klargj\u00f8res det at Luftfartstilsynet er ansvarlig myndighet. Dette skyldes bl.a. at de felleseuropeiske reglene som forskriften henviser til, benytter begrepet ansvarlig myndighet (competent authority). Kapittel II inneholder bestemmelser som skal gjelde for b\u00e5de deklarert- og spesifikk kategori. Kapittel III inneholder reglene for deklarert kategori. Dette inneb\u00e6rer at operat\u00f8ren m\u00e5 sende Luftfartstilsynet en deklarering. \u00c5rsaken til kravet om deklarering er at Luftfartstilsynet har behov for kunnskap om operat\u00f8rene for \u00e5 kunne f\u00f8re tilsyn med disse. En ren \u00e5pen kategori, dvs. uten krav om myndighetstilsyn, anses ikke hensiktsmessig for operat\u00f8rer som driver sivil statsluftfart. Reglene for deklarert kategori skal gjelde operasjoner med lav til middels risiko. Reglene for denne kategorien vil p\u00e5 mange m\u00e5ter v\u00e6re de samme som for \u00e5pen kategori i forordning (EU) 2019/947. Siden reglene skal passe for sivil statsluftfart er det foresl\u00e5tt enkelte tilleggsregler som p\u00e5 den ene siden stiller litt strengere krav, men som igjen vil gj\u00f8re at flere operat\u00f8rer skal kunne fly etter disse reglene fremfor \u00e5 m\u00e5tte s\u00f8ke operasjonstillatelse etter reglene i kapittel IV. Luftfartstilsynet Notat 7 av 14 V\u00e5r dato V\u00e5r referanse 11.11.2024 23/02481-7 Kapittel IV inneholder reglene for spesifikk kategori. Dette vil v\u00e6re operasjoner med h\u00f8yere risiko og som derfor ikke kan flys uten s\u00e6rskilt operasjonstillatelse. For disse operasjonene er det foresl\u00e5tt at reglene for spesifikk kategori i forordning (EU) 2019/947 skal gjelde, men med mulighet for \u00e5 likevel tilpasse kravene til behovet for effektiv gjennomf\u00f8ring av operasjonen. Kapittel V inneholder ulike avsluttende bestemmelser om bl.a. dispensasjonsadgang, h\u00e5ndheving av forskriften og ikrafttredelse. - Om bruk av felleseuropeiske regler: I forskriften gj\u00f8res de felleseuropeiske reglene i stor grad gjeldende som regler for sivil statsluftfart, men da som nasjonale regler og ikke som E\u00d8S-regler. At forskriften p\u00e5 denne m\u00e5ten gj\u00f8r felleseuropeiske regler gjeldende som nasjonale regler krever at b\u00e5de luftfartsmyndigheten og den som driver statsluftfart er bevisste p\u00e5 at reglene for statsluftfart utgj\u00f8r et nasjonalt system, selv om reglene for statsluftfart dermed i mange tilfeller blir de samme som de felleseuropeiske reglene. Den viktigste f\u00f8lgen av dette er at statsluftfartsreglene ikke vil skape rettigheter eller plikter i det felleseuropeiske indre markedet for sivil luftfart og overfor EASA. Sertifiseringer og godkjenninger for statsluftfart vil heller ikke gjelde for ordin\u00e6r sivil luftfart innenfor det felleseuropeiske systemet, dvs. annen sivil luftfart enn statsluftfart, selv om reglene i og for seg er like. Dersom en norsk statsluftfartflyging skal skje inne p\u00e5 territoriet til et annet land m\u00e5 det skje etter avtale mellom de involverte landenes myndigheter. Ettersom de aktuelle felleseuropeiske reglene skal gjelde som nasjonale regler, vil man kunne se at ikke alle bestemmelsene passer i den sammenhengen ved at de refererer til krav som kun passer i \u00abEASA systemet\u00bb. For eksempel viser enkelte av reglene til varsling av EASA og de andre medlemsstatene, noe som ikke er aktuelt n\u00e5r disse reglene anvendes som nasjonale regler for sivil statsluftfart. I bestemmelsene er det derfor tatt inn et forbehold om at reglene gjelder s\u00e5 langt de passer. Betydningen av dette vil i de fleste tilfeller gi seg selv, men dersom det er uklart kan Luftfartstilsynet kontaktes for n\u00e6rmere avklaring. - Til \u00a7 2 Virkeomr\u00e5de: Utrykket \u00abnorsk sivil statsluftfart\u00bb er brukt for \u00e5 avgrense mot midlertidig bruk av eventuelle utenlandske operat\u00f8rer som kan tillates \u00e5 utf\u00f8re statsluftfartflyginger i Norge, f.eks. ved s\u00e6rskilte behov som ikke kan l\u00f8ses med norsk kapasitet. Slike utenlandske operat\u00f8rer vil fly etter sine hjemlige tillatelser etter en trafikktillatelse fra Luftfartstilsynet. Ytterligere vilk\u00e5r for flygingen i Norge vil kunne settes i tillatelsen fra Luftfartstilsynet. At forskriften gjelder norsk sivil statsluftfart, avgrenser ogs\u00e5 virkeomr\u00e5det mot norsk og utenlandsk milit\u00e6r statsluftfart. Slik luftfart reguleres av de respektive milit\u00e6re luftfartsreglene. Dette gjelder ogs\u00e5 n\u00e5r milit\u00e6re luftfart\u00f8yer bist\u00e5r sivile myndigheter f.eks. politiet. Dersom Forsvaret gj\u00f8r bruk av Luftfartstilsynet Notat 8 av 14 V\u00e5r dato V\u00e5r referanse 11.11.2024 23/02481-7 bestemmelsen i luftfartsloven \u00a7 17-10 for \u00e5 midlertidig benytte sivile luftfart\u00f8yer til milit\u00e6r luftfart, er det i bestemmelsens siste ledd presisert at forskriften heller ikke gjelder da. Definisjonen av sivil statsluftfart er ment \u00e5 speile avgrensningen i artikkel 2 nr. 3 (a) i forordning (EU) 2018/1139 (Basisforordningen). Denne bestemmelsen bruker imidlertid ikke betegnelsen \u00absivil statsluftfart\u00bb. Begrepet \u00absivil statsluftfart\u00bb er likevel for enkelhets skyld brukt som samlebetegnelse i forskriften, men uten at dette i seg selv er ment avgrensende. Det som er avgj\u00f8rende for om en type luftfartsvirksomhet kommer inn under forskriften er om den omfattes av operasjonstypene som er angitt spesifikt, eller n\u00e5r det gjelder \u00ablignende aktiviteter eller tjenester\u00bb: om den dekkes av de \u00f8vrige kriteriene som bestemmelsen angir. Disse kriteriene medf\u00f8rer at andre offentligrettslige luftfartsoperasjoner vil kunne omfattes av forskriften etter en n\u00e6rmere vurdering. Utrykket \u00aboffentligrettslig form\u00e5l\u00bb skal forst\u00e5s slik at flygingen m\u00e5 skje som ledd i ut\u00f8velsen av myndighetsoppgaven til det aktuelle offentlige organet. Flyging som faller inn under det operat\u00f8ren vanligvis tilbyr av tjenester, er ikke automatisk \u00e5 anse som statsluftfart kun fordi en offentlig myndighet er kunde. For eksempel vil bruk av ubemannet luftfart\u00f8y hos et offentlig organs kommunikasjonsavdeling, ikke v\u00e6re \u00e5 anse som sivil statsluftfart. Luftfartstilsynet vil som utgangspunkt tolke begrepet \u00ablignende aktiviteter og tjenester\u00bb snevert, slik at flest mulig luftfartsoperasjoner kan f\u00f8lge de alminnelige reglene for sivil luftfart. - Til \u00a7 4 Luftfartsmyndighet: Det anses n\u00f8dvendig \u00e5 angi hvem som skal v\u00e6re luftfartsmyndighet etter denne forskriften. De felleseuropeiske reglene som forskriften henviser til, inneholder bestemmelser som nevner den ansvarlige myndigheten (competent authority). Det er dermed viktig \u00e5 presisere hvem som skal v\u00e6re slik myndighet. - Til \u00a7 6 Grunnleggende krav til operat\u00f8ren: Bestemmelsen inneholder to avgrensninger. For det f\u00f8rste vil bare det forskriften angir som \u00abforetak\u00bb kunne drive statsluftfartsvirksomhet. Et foretak i denne sammenhengen kan for eksempel v\u00e6re et privat selskap, et offentlig organ, eller en ideell organisasjon. Det m\u00e5 uansett v\u00e6re snakk om en enhet som klart lar seg definere og som Luftfartstilsynet enkelt kan forholde seg til i godkjennings- og tilsynsarbeid. Det kreves derfor at foretaket er registrert i Norge dvs. enten i enhetsregisteret eller i foretaksregisteret. Dernest kreves det at operat\u00f8ren har avtale om virksomhet som faller inn under forskriftens virkeomr\u00e5de. En privat operat\u00f8r m\u00e5 alts\u00e5 ha en avtale med den aktuelle offentlige virksomheten om \u00e5 fly sivil statsluftfart p\u00e5 dennes vegne. Grunnen til dette kravet er at sivil statsluftfart kan v\u00e6re kompliserte operasjoner med h\u00f8yere risiko enn vanlig, og som krever koordinering med den aktuelle myndigheten. Valg av operat\u00f8r b\u00f8r derfor v\u00e6re overveid og begge parter m\u00e5 v\u00e6re bevisst ansvaret for en slik operasjon. For offentlige myndigheter som selv flyr sivil statsluftfart vil organiseringen og Luftfartstilsynet Notat 9 av 14 V\u00e5r dato V\u00e5r referanse 11.11.2024 23/02481-7 utpekingen internt oppfylle vilk\u00e5ret om avtale. Myndigheten beh\u00f8ver ikke opprette en s\u00e6rskilt intern avtale. - Til \u00a7 8 Aldersgrense for flygere: Minstealderen for \u00e5 fly ubemannet luftfart\u00f8y til bruk i sivil statsluftfart er satt til 18 \u00e5r. I BSL A 7-2 er minstealderen satt til 16 \u00e5r spesielt for at personer skal kunne drive hobbyflyging uten ledsager. Dette er ikke tilfelle her. Sivil statsluftfart er rene nytteoperasjoner som ogs\u00e5 kan inneb\u00e6re myndighetsut\u00f8velse. Vi mener derfor det er naturlig at den generelle myndighetsalderen b\u00f8r gjelde. - Til \u00a7 9 Forsikring: Bestemmelsens f\u00f8rste ledd tjener som en presisering av forsikringsplikten. Luftfartstilsynet har hatt p\u00e5 h\u00f8ring forslag om lettelse i forsikringsplikten i BSL A 7-2 for ubemannede luftfart\u00f8y under 250g. og som kan bli vedtatt i l\u00f8pet av \u00e5ret. N\u00e5r det gjelder sivil statsluftfart, som kun vil v\u00e6re profesjonelle operasjoner og ofte med st\u00f8rre risiko, ser vi ikke grunn til \u00e5 gj\u00f8re slik lettelse i forsikringsplikten. I bestemmelsens annet ledd er en presisering av selvassuranse-prinsippet for statlige virksomheter tatt med av informasjonshensyn. - Til \u00a7 10 Operasjonell kontroll: Vi erfarer at en del offentlige myndigheter har valgt \u00e5 inng\u00e5 avtale med droneoperat\u00f8rer som lar andre personer hos den aktuelle myndigheten fly p\u00e5 sin operasjonstillatelse. En operasjonstillatelse gjelder kun den operat\u00f8ren som Luftfartstilsynet har gitt tillatelsen til. En droneoperat\u00f8r kan derfor ikke l\u00e5ne tillatelsen ut til andre virksomheter som \u00f8nsker \u00e5 fly selv. For at et slikt samarbeid, mellom en operat\u00f8r som har en operasjonstillatelse og noen andre som \u00f8nsker \u00e5 fly drone, skal kunne skje m\u00e5 ogs\u00e5 operat\u00f8ren som har tillatelsen ha reell kontroll over og ansvar for flygingen som utf\u00f8res. Begrepet operasjonell kontroll benyttes om dette. Hos noen operat\u00f8rer som har slik avtale med offentlige virksomheter har vi gjennom tilsyn avdekket manglende operasjonell kontroll med flygingen som foreg\u00e5r. Kravet til operasjonell kontroll er ikke klart regulert i dagens regelverk, men kommer frem via tolkning av flere bestemmelser. I utkastet til \u00a7 10 foresl\u00e5s det derfor en egen bestemmelse om dette. Bestemmelsen skal skape klarhet og forutberegnelighet om hva som kreves for \u00e5 inng\u00e5 avtale hvor en operat\u00f8r tilknytter seg eksterne flygere, inkludert flygere i andre virksomheter. Den operasjonelle kontrollen skal v\u00e6re reell, dvs. at operat\u00f8ren m\u00e5 ha et system for \u00e5 ut\u00f8ve slik faktisk kontroll over enhver flyging som skjer. I dette ligger ogs\u00e5 at operasjonen foreg\u00e5r helt etter operat\u00f8rens prosedyrer og operasjonsmanual. Operat\u00f8ren er ansvarlig for planlegging, iverksettelse og gjennomf\u00f8ringen av flygingen. Bestemmelsen stiller dessuten krav om at operat\u00f8ren ogs\u00e5 formelt m\u00e5 knytte til seg flygere som benyttes. Dersom flygeren til vanlig arbeider i en annen virksomhet, skal det inng\u00e5s avtale som sikrer at flygeren er underlagt operat\u00f8rens kontroll i forbindelse med flygingen. Luftfartstilsynet Notat 10 av 14 V\u00e5r dato V\u00e5r referanse 11.11.2024 23/02481-7 - Til \u00a7 11 Omr\u00e5der hvor det ikke er tillatt \u00e5 fly Det foresl\u00e5s \u00e5 ta inn tilsvarende bestemmelse om flyging n\u00e6rt lufthavn som i BSL A 7-1 og BSL A 7-2. Dette er gjort av hensyn til sikkerheten for bemannede flyginger. De \u00f8vrige delene av disse bestemmelsene om andre omr\u00e5der hvor det ikke er tillatt \u00e5 fly, slik som i n\u00e6rheten av fengsler og milit\u00e6re omr\u00e5der, er utelatt ettersom sivil statsluftfart med drone ogs\u00e5 b\u00f8r kunne skje i slike omr\u00e5der, til eksempel s\u00f8k- og redningsflyging. - Til \u00a7 12 Flyging i innsatsomr\u00e5der: Flyging med ubemannet luftfart\u00f8y i omr\u00e5der hvor n\u00f8detater eller politi gjennomf\u00f8rer oppdrag, f.eks. s\u00f8k og redningsoppdrag, vil innsatsleder m\u00e5tte koordinere bruken av ressurser. I tillegg er det ikke \u00f8nskelig at ukjente operat\u00f8rer flyr i omr\u00e5det. I utkastet til forskrift foresl\u00e5s det derfor at flyging skal godkjennes av den som innehar funksjonen som innsatsleder. - Til \u00a7 13 Flyging i restriksjonsomr\u00e5der: Bestemmelsen tar h\u00f8yde for at enkelte operasjoner kan finne sted i omr\u00e5der hvor flyging ellers er begrenset. Eksempelvis er luftrommet over Oslo sentrum omfattet av et restriksjonsomr\u00e5de hvor flyging normalt er forbudt. - Til \u00a7 14 Elektronisk synlighet: Elektronisk synlighet gj\u00f8r det mulig for andre \u00e5 skaffe seg informasjon om dronen, spesielt dens posisjon og h\u00f8yde, ved hjelp av elektroniske signaler fra dronen. I de felleseuropeiske reglene i forordning (EU) 2019/947 er det stilt krav om en type elektronisk synlighet kalt remote ID/fjernidentifikasjon. Systemet bruker bluetooth og WiFi-teknologi til \u00e5 sende ut informasjon om bl.a. dronens posisjon, h\u00f8yde, operat\u00f8rregistreringsnummer og posisjonen til flygeren eller stedet hvor dronen tok av. I bestemmelsen foresl\u00e5s det at ubemannede luftfart\u00f8yer til bruk i sivil statsluftfart skal ha samme krav til elektronisk synlighet som etter reglene for \u00e5pen kategori i forordning (EU) 2019/947. Det inneb\u00e6rer at fart\u00f8yer i klasse C1, C2 og C3 m\u00e5 v\u00e6re utrustet med fjernidentifikasjon. M\u00e5ten bestemmelsen er utformet p\u00e5 vil gj\u00f8re at eventuelle utvidelser av kravet til elektronisk synlighet for \u00e5pen kategori, ogs\u00e5 vil gjelde for sivil statsluftfart n\u00e5r slike oppdaterte krav har blitt gjennomf\u00f8rt i norsk rett. Vi mener det er hensiktsmessig at kravene for elektronisk synlighet p\u00e5 den m\u00e5ten er like, ettersom droner brukt i sivil statsluftfart og annen alminnelig bruk skjer i samme luftrom. Luftfartstilsynet Notat 11 av 14 V\u00e5r dato V\u00e5r referanse 11.11.2024 23/02481-7 Enkelte myndigheters bruk av ubemannet luftfart\u00f8y b\u00f8r unntaksvis kunne skje uten at fart\u00f8yet er elektronisk synlig. For eksempel kan dette gjelde politiet. Bestemmelsen inneholder derfor mulighet for \u00e5 kunne f\u00e5 fritak fra kravet. - Til \u00a7 15 og 16 virkeomr\u00e5de og deklarering: Bestemmelsene regulerer virkeomr\u00e5det for reglene om deklarert kategori og om krav til deklarering. Vektgrensen for luftfart\u00f8yet er satt likt den \u00f8vre grensen for operasjoner i \u00e5pen kategori etter forordning (EU) 2019/947. P\u00e5 grunn av at bestemmelsene for deklarert kategori g\u00e5r noe utover hva som tillates i \u00e5pen kategori, er det i bestemmelsen gitt adgang for at Luftfartstilsynet skal kunne bestemme at operasjonen likevel m\u00e5 skje etter en operasjonstillatelse etter reglene forskriftens kapittel IV. - Til \u00a7 17 Driftsbestemmelser: Bestemmelsen inneb\u00e6rer at sivil statsluftfart med ubemannet luftfart\u00f8y i deklarert kategori i utgangspunktet skal skje etter de samme regler som for droneflyging i \u00e5pen kategori. Dette anses hensiktsmessig ettersom disse reglene oppleves som gode sikkerhetsregler og er kjent blant akt\u00f8rene. Reglene blir ogs\u00e5 regelmessig oppdatert. Forbeholdet om at reglene skal gjelde tilsvarende \u00abs\u00e5 langt de passer\u00bb skyldes at de felleseuropeiske reglene som her gj\u00f8res gjeldende ikke er utformet for nasjonal sivil statsluftfart. Forbeholdet er derfor tatt inn som en sikkerhetsventil for \u00e5 kunne se bort fra det som \u00e5penbart ikke passer i sammenhengen reglene her skal gjelde i. - Til \u00a7 18 Forbud mot svermoperasjoner: Svermoperasjoner, dvs. hvor en droneflyger skal kontroll over flere luftfart\u00f8yer samtidig, er mer komplekse og inneb\u00e6rer i utgangspunktet st\u00f8rre risiko enn n\u00e5r det kun flys ett fart\u00f8y som oppmerksomheten kan konsentreres om. Slike operasjoner krever s\u00e6rskilte tiltak hos operat\u00f8ren, bl.a. kompetansetiltak, og b\u00f8r derfor ikke kunne foreg\u00e5 i deklarert kategori hvor Luftfartstilsynet ikke kan vurdere tiltakene og risikoen ved operasjonen. Slike operasjoner m\u00e5 derfor evt. skje etter en operasjonstillatelse etter reglene i spesifikk kategori. - Til \u00a7 19 Krav til oppl\u00e6ring: Sivil statsluftfartoperasjoner i deklarert kategori vil ha noe videre rammer for operasjonen enn i \u00e5pen kategori. Operasjonene vil ogs\u00e5 kunne ha en st\u00f8rre kompleksitet. Dette stiller igjen st\u00f8rre krav til kompetanse hos flygeren. Vi foresl\u00e5r derfor at alle flygere i deklarert kategori skal oppfylle kompetansekravet i UAS.OPEN.030(2), dvs. inneha kompetanssertifikat for subkategori A2. - Til \u00a7 20 Flygeh\u00f8yder: Luftfartstilsynet Notat 12 av 14 V\u00e5r dato V\u00e5r referanse 11.11.2024 23/02481-7 Bestemmelsen gir operat\u00f8ren mulighet til \u00e5 overskride den alminnelige h\u00f8ydebegrensingen p\u00e5 120 m. n\u00e5r det er n\u00f8dvendig for oppdraget. Muligheten er betinget av de risikoreduserende tiltakene fastsatt i bestemmelsen. - Til \u00a7 21 Minsteavstander: Bestemmelsen gir operat\u00f8ren mulighet til \u00e5 fravike de alminnelige minsteavstandene som ellers gjelder for \u00e5pen kategori, gitt at operat\u00f8ren har oversikt over omr\u00e5det og kan treffe tiltak for \u00e5 begrense risiko flygingen kan ha for u-involverte personer. - Til \u00a7 22 Operasjonelle prosedyrer: Bruk av operasjonelle prosedyrer er et tiltak for \u00e5 redusere risikoen ved en operasjon. At prosedyrene skal v\u00e6re tilpasset risikoen inneb\u00e6rer at operat\u00f8ren m\u00e5 gj\u00f8re risikovurderinger av de aktuelle typer operasjoner, som igjen skal ligge til grunn for utarbeidelsen av prosedyrene. Som hjelpemiddel inneholder bestemmelsen minstekrav til hva prosedyrene skal omfatte. - Til \u00a7 23 S\u00f8k- og redningsoperasjoner: Slike operasjoner inneb\u00e6rer normalt bruk av flere ressurser, hvor ubemannet luftfart\u00f8y kan v\u00e6re en. For best mulig sikkerhet og effektivitet er det viktig at akt\u00f8rene er koordinert og har viss grunnleggende kompetanse. Bestemmelsen fastsetter derfor at droneoperat\u00f8rer som skal delta i slike operasjoner skal ha avtale med Hovedredningssentralen, slik at n\u00f8dvendig koordinering og tilf\u00f8rsel av kompetanse kan skje, bl.a. ved \u00e5 kunne f\u00e5 mulighet til \u00e5 delta i \u00f8velser. - Til \u00a7 24 Krav om VLOS og \u00a7 25 BVLOS under 250g.: \u00a7 24 fastsl\u00e5r hovedregelen om at operasjoner i deklarert kategori skal skje med visuell kontroll med dronen. For droner under 250g gis det i \u00a7 25 en begrenset adgang til flyging utenfor synsrekkevidde (BVLOS). Ved sivil statsluftfart vil flygingen tjene et samfunnsnyttig form\u00e5l og ofte skje i omr\u00e5der hvor det p\u00e5g\u00e5r en innsats og som i den sammenheng er under st\u00f8rre overv\u00e5king/kontroll. H\u00f8ydebegrensingen \u00e5 50 meter og at fart\u00f8yet i utgangspunktet ikke veier mer enn 250g vil ogs\u00e5 redusere risikoen ved slik flyging. Bestemmelsen i \u00a7 22 vil kreve at flygingen m\u00e5 skje etter en s\u00e6rskilt operasjonell prosedyre. - Til \u00a7 26 Bruk av forankret ubemannet luftfart\u00f8y: Kravet til dronen og forankringen er tilsvarende kravene for klasse C2 forankret drone i forordning (EU) 2019/945, Annex Part 3. - Til \u00a7 27 Nattflyging: Luftfartstilsynet Notat 13 av 14 V\u00e5r dato V\u00e5r referanse 11.11.2024 23/02481-7 Nattflyging b\u00f8r v\u00e6re mulig i deklarert kategori forutsatt at dronen er markert med gr\u00f8nt blinkende lys. Kravet om gr\u00f8nt lys gjelder ogs\u00e5 i de felleseuropeiske reglene for droner i forordning (EU) 2019/945. Gr\u00f8nt lys gj\u00f8r det mulig \u00e5 skille ubemannede fart\u00f8yer fra bemannede fart\u00f8yet \u2013 som har r\u00f8dt blinkende lys. - Til \u00a7 28 Forbud mot samtidighet med bemannede luftfartsoperasjoner: Bruk av droner i operasjoner hvor det ogs\u00e5 brukes bemannet luftfart\u00f8y, f.eks. s\u00f8k- og redningsoperasjoner, kan medf\u00f8re \u00f8kt risiko for den bemannede flygingen. I tillegg kan slik samtidighet gj\u00f8re operasjonen mer kompleks og krevende. Bestemmelsen forbyr derfor flyging med ubemannet luftfart\u00f8y samtidig som det flys bemannet luftfart\u00f8y i innsatsen. For \u00e5 redusere risikoen skal slik samtidig bruk av ubemannet luftfart\u00f8y kun skje iht. operasjonstillatelse etter reglene i spesifikk kategori. - Til \u00a7 29 Krav om operasjonstillatelse og \u00a7 30 driftsbestemmelser for spesifikk kategori: \u00a7 29 fastsetter kravet om operasjonstillatelse for sivil statsluftfart med ubemannet luftfart\u00f8y i spesifikk kategori. Operasjonstillatelsene vil v\u00e6re tilpasset den enkelte operasjonen, og vilk\u00e5rene i operasjonstillatelsen fastsettes ut fra risikovurderingen (SORA) som er gjort gjeldende i UAS.SPEC.010 via henvisningen til forordning (EU) 2019/947 vedlegg (annex) del B. Behovene for myndighetene og operat\u00f8rene som skal fly sivil statsluftfart er ulike. De alminnelige felleseuropeiske reglene om operasjoner i spesifikk kategori anses godt egnet for \u00e5 ogs\u00e5 regulere sivil statsluftfart. Dette muliggj\u00f8r et fleksibelt system for s\u00f8knader og godkjenning, og som tar utgangspunkt i risikoen operasjonen utgj\u00f8r. Det er likevel behov for noen tilpasninger. Av \u00a7 30 f\u00f8lger det at bestemmelsen om deklarering i UAS.SPEC.020 og UAS.SPEC.085, ikke skal gjelde. Ordningen med deklarering er tatt i bruk i bestemmelsene om deklarert kategori tidligere i forskriften, og standardscenariene som UAS.SPEC.020 anses \u00e5 v\u00e6re lite aktuelle ved siden av mulighetene i som gis i deklarert kategori. Dette ber vi imidlertid om h\u00f8ringsinstansenes syn p\u00e5. Bestemmelsen i \u00a7 30 i annet ledd tar h\u00f8yde for at det kan v\u00e6re operasjoner innenfor sivil statsluftfart hvor enkelte av kravene i forordning (EU) 2019/947 vedlegg (annex) del B utilsiktet kan komme til hinder for operasjonen. Det \u00e5pnes derfor for at operat\u00f8ren kan s\u00f8ke om unntak som del av sin operasjonstillatelse, uten \u00e5 m\u00e5tte g\u00e5 veien via en eventuell s\u00f8knad om en dispensasjon i \u00a7 30. Forskjellen blir da at operat\u00f8ren kan f\u00e5 en tilpasset operasjonstillatelse i istedenfor \u00e5 m\u00e5tte operere etter en dispensasjon. - Til \u00a7 31 Dispensasjon: Bestemmelsen om dispensasjon foresl\u00e5s som en sikkerhetsventil dersom bestemmelser i forskriften kommer i veien for s\u00e6rlig samfunnsnyttig bruk av ubemannede luftfart\u00f8y. Luftfartstilsynet Notat 14 av 14 V\u00e5r dato V\u00e5r referanse 11.11.2024 23/02481-7 - Til \u00a7 32 Overtredelsesgebyr: Bestemmelsen gir Luftfartstilsynet mulighet for \u00e5 benytte overtredelsesgebyr etter luftfartsloven \u00a7 13a-5 som sanksjonsmulighet dersom statsluftfartsoperat\u00f8rer opptrer i strid med reglene i denne forskriften. Overtredelsesgebyr er fra f\u00f8r tilgjengelig som sanksjon overfor andre luftfartsakt\u00f8rer. - Til \u00a7 33 P\u00e5legg om driftsstans og tilbakekall av tillatelse: Bestemmelsen sikrer hjemmel for bruk av disse h\u00e5ndhevings- og sanksjonsmidlene overfor statsluftfartsoperat\u00f8rer. Reglene blir dermed tilsvarende de som gjelder droneoperat\u00f8rer etter forskrift BSL A 7-2. Brudd p\u00e5 luftfartsbestemmelsene vil kunne medf\u00f8re en sikkerhetsmessig risiko. Klare regler om muligheten for suspensjon og tilbakekallelse av slike tillatelser er dermed viktig av hensyn til flysikkerheten. Eventuell bruk av bestemmelsen vil skje i henhold til retningslinjene i Luftfartstilsynets reaksjonspolicy. - Til \u00a7 34 Endring i annen forskrift: Som omhandlet tidligere i h\u00f8ringsnotatet inneholder BSL A 7-1 regler om sivil statsluftfart med ubemannet luftfart\u00f8y. For \u00e5 unng\u00e5 regelkonflikt m\u00e5 de aktuelle bestemmelsene oppheves n\u00e5r denne forskriften vedtas. - Til \u00a7 35 ikrafttredelse: For \u00e5 gi akt\u00f8rene tid til \u00e5 tilpasse seg forskriften, herunder s\u00f8ke om driftstillatelse for de som m\u00e5tte trenge det, foresl\u00e5s det at forskriften trer i kraft f\u00f8rst 6 m\u00e5neder etter vedtakelsesdatoen. Det vises her til pkt. 3.6 over. H\u00f8ringsinstansene bes vurdere om det er behov for lengre overgangsperiode. *** "
}