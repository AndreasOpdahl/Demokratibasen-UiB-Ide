{
  "dokument_id": "c4413e7c-3a06-5443-b254-a8b2961aaad6",
  "doc_type": "case_attachment",
  "kommune": 4601,
  "tittel": "Vedlegg 1.9.1 Registrering av avvik i Bj\u00f8rnsonsgate botiltak",
  "url": "https://bergen.kommune.no/politikere-utvalg/api/fil/bk360/10009741/Vedlegg-1-9-1-Registrering-av-avvik-i-Bjornsonsgate-botiltak",
  "tekst": "REGISTRERING AV AVVIK I BJ\u00d8RNSONSGATE BOTILTAK Avviksh\u00e5ndteringen f\u00f8lger veilederne i BkKvalitet (Bk - Veileder for \u00e5 melde u\u00f8nskede hendelser / avvik eller forbedringsforslag i BkKvalitet og Bk - Veileder for \u00e5 saksbehandle u\u00f8nskede hendelser / avvik eller forbedringsforslag i BkKvalitet). Avvikene gjennomg\u00e5s av n\u00e6rmeste leder sammen med melder. N\u00e6rmeste leder og enhetsleder setter inn tiltak der det er mulig, f\u00f8lger opp ansatte ved behov, f\u00f8lges opp av enhetsleder og resultatenhetsverneombud. Hvert enkelt avvik vurderes ut fra hendelse/avvik. Det er 4 alternative, disse er u\u00f8nsket hendelse/avvik og forbedringsforslag, systemtekniske forbedringsforslag knyttet til BkKvalitet, HMS og informasjonssikkerhet. Innen de fire alternativene er det flere valg, eks. brannsikkerhet, trusler og trakassering, vold, fysisk arbeidsmilj\u00f8 med mer. En beskriver s\u00e5 hvem som ble ber\u00f8rt og eventuell konsekvens. I Bj\u00f8rnsonsgate botiltak registrerer vekterne og milj\u00f8personalet aktiviteter gjennom dagen i ulike systemer. Milj\u00f8terapeutene skriver aktiviteter og oppf\u00f8lging av beboere i journalsystemet Profil. Dersom de i l\u00f8pet av dagen opplever hendelser som regnes som avvik registreres disse i BkKvalitet. Vekterne har et registreringssystem, Kontrollsys, der de registrerer deres aktiviteter og hendelser gjennom d\u00f8gnet. Dette kan v\u00e6re enkle ting som utlevering av post til beboere, henvendelser fra samarbeidspartnere, utl\u00e5n av telefon til beboere, \u00f8nske om hjelp til klesvask. Det kan ogs\u00e5 v\u00e6re mer alvorlige hendelser som krangling mellom beboere, trusler mot ansatte og vektere, vold mellom beboere og vold mot ansatte og vektere. Kontrollsys er ikke et avvikssystem. Notater i Kontrollsys beskriver hendelser i Bj\u00f8rnsonsgate botiltak gjennom d\u00f8gnet, ukene og \u00e5ret. Det finnes en mulighet for \u00e5 hake av at hendelsen skal sendes ledelsen dersom de \u00f8nsker oppmerksomhet p\u00e5 denne fra ledelsens side, men den brukes sv\u00e6rt sjelden. Vekterne har i tillegg et system, CURB, der de kan registrere HMS-avvik. Dette benyttes i liten eller ingen grad av vekterne i Bj\u00f8rnsonsgate botiltak. Ikke alle kjenner til det. Praksis har v\u00e6rt at alvorlige hendelser som skal registreres som avvik meldes muntlig til verneombud som registrerer HMS- avviket i CURB. Flere av vekterne har en forst\u00e5else av at det er avvik som m\u00e5 ordnes av ledelsen som skal i dette systemet, avvik de kan ordne selv registreres ikke i dette systemet. Vekterne har historisk sett en h\u00f8yere terskel for \u00e5 melde avvik i sitt system enn milj\u00f8personalet i Bj\u00f8rnsonsgate botiltak. Erfaringen er at de oppfatter mye av det vi registrerer som avvik, som rutine. Disse opplevelsene har ogs\u00e5 v\u00e6rt regnet som en del av arbeidshverdagen blant vekterne, samtidig som de ikke har hatt veldig god anledning i Bj\u00f8rnsonsgate botiltak \u00e5 reflektere rundt denne praksisen. Dette har endret seg og, selv om de ikke rapporterer i CURB, er de mer oppmerksom p\u00e5 temaet og \u00f8nsker \u00e5 endre praksis mer lik den milj\u00f8personalet har. "
}