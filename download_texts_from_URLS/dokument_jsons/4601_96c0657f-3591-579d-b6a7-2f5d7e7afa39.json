{
  "dokument_id": "96c0657f-3591-579d-b6a7-2f5d7e7afa39",
  "doc_type": "case_presentation",
  "kommune": 4601,
  "tittel": "Arna gnr 302 bnr 268 S\u00e6trefjellet 15B. Klage over avslag p\u00e5 krav om retting av matrikkel",
  "url": "https://bergen.kommune.no/politikere-utvalg/api/fil/bk360/10917379/Framstilling-Arna-gnr-302-bnr-268-Saetrefjellet-15B-Klage-over-avslag-pa-krav-om-retting-av-matrikkel",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2024/103600-6 Arna gnr 302 bnr 268 S\u00e6trefjellet 15B. Klage over avslag p\u00e5 krav om retting av matrikkel Hva saken gjelder: Saken gjelder klage over avslag p\u00e5 krav om retting fra eier av gbnr. 302/268, Johnny Skj\u00e6veland. Kravet gjelder \u00e5 f\u00e5 tilbakef\u00f8rt et stykke av vei p\u00e5 kommunal eiendom gbnr. 302/969 p\u00e5 \u00f8vre S\u00e6trefjellet. Kravet ble avsl\u00e5tt i vedtak datert 12.06.2024 da en kom til at opplysningene i matrikkelen ikke er feil, jf. matrikkelloven \u00a7 26 tredje ledd. Vedtaket er p\u00e5klaget av kravstiller i brev datert 23.06.2024. Stykker av veiarealene p\u00e5 S\u00e6trefjellet var tidligere umatrikulert grunn. I \u00e5r 2012 matrikulerte kommunen arealene tilh\u00f8rende offentlig vei til kommunal eiendom gbnr. 302/696, jf. sak 201204952. I 2013 ble det fremsatt krav fra Skj\u00e6veland om tilbakef\u00f8ring av deler av arealet til sin eiendom gbnr. 302/268. Skj\u00e6veland fikk overf\u00f8rt deler av Mons Slettens veg og S\u00e6trefjellet. Denne klagesak gjelder \u00f8nske om \u00e5 f\u00e5 tilbakef\u00f8rt ytterligere arealer til gbnr. 302/268, som ikke ble omfattet av rettingen i 2013, se illustrasjon: Klage: Klager mener det er en feil at arealene ikke ble tilf\u00f8rt gbnr. 302/268 (klagers eiendom) i 2013. Fagetatens vurdering og anbefaling: Plan- og bygningsetaten som fagetat opprettholder begrunnelsen i avslagsvedtaket. Fagetaten viser til at veien har eksistert i hvert fall siden 1970, og har v\u00e6rt driftet og vedlikeholdt av kommunen. Veien har videre v\u00e6rt \u00e5pen for alminnelig ferdsel, og er tilkomstvei til mange boliger i omr\u00e5det. Fagetaten mener derfor at veigrunnen ble utskilt fra 302/268 den gangen veien ble opprettet en gang mellom 1950 og 1970, men at den ikke ble registrert som en egen matrikkelenhet. Det vises i den sammenheng til at det ikke var vanlig \u00e5 registrere offentlige veier som en egen eiendom f\u00f8r tidligere delingslov av 1980. Med bakgrunn i dette er ikke opplysningene i matrikkelen feil, jf. matrikkelloven \u00a7 26 tredje ledd. Det vises til fagetatens notat datert 01.08.2024 og vedlagt avslagsvedtak i sin helhet. 1 \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken p\u00e5 nytt med bakgrunn i mottatt s\u00f8knad og sakens dokumenter for \u00f8vrig, og er kommet til at klagen ikke kan tas til f\u00f8lge. Etter matrikkelloven \u00a7 36 tredje ledd annet punktum kan kommunen rette opplysninger i matrikkelen \u00abn\u00e5r det blir dokumentert at opplysningane er feil, og dette kjem av feil i registringa eller i vedlikehaldet av matrikkelen\u00bb. Matrikuleringen i \u00e5r 2012-2013 ble utf\u00f8rt i tr\u00e5d med overgangsordning for umatrikulert offentlig vei, jf. matrikkelforskriften \u00a7 69 f\u00f8rste ledd. Sp\u00f8rsm\u00e5let i saken er om det forekom en feil ved registreringen av det aktuelle arealet. Byr\u00e5det finner det her tilstrekkelig \u00e5 henvise til og tiltre fagetatens vurderinger i sin helhet. Byr\u00e5det mener veiarealene med klar sannsynlighetsovervekt ble utskilt fra kravstillers eiendom, da veien ble opprettet en gang mellom 1950 og 1970. Det vises til at det ikke var vanlig p\u00e5 den tiden \u00e5 registrere offentlige veier som egen matrikkelenhet, og at den kommunale veien som tilkomstvei til 30-40 boenheter har v\u00e6rt driftet og vedlikeholdt av Bergen kommune. Opplysningene i matrikkelen er ikke feil, jf. matrikkelloven \u00a7 36 tredje ledd annet punktum. Fagetaten er videre av den oppfatning at rettingen i 2012-2013 som tilbakef\u00f8rte deler av den kommunale veien til kravstillers eiendom, er med samme begrunnelse tilh\u00f8rende kommunen. Fagetaten viser til at \u00abdette kan bli rettet p\u00e5 et senere tidspunkt dersom kommunen \u00f8nsker dette\u00bb. Byr\u00e5det er enig i konklusjonen, og innstiller for utvalget at det fattes f\u00f8lgende vedtak med form\u00e5l om \u00e5 sikre korrekte eiendomsopplysninger i matrikkelen: \u2022 Plan- og bygningsetaten foretar n\u00e6rmere unders\u00f8kelser ved matrikuleringen i 2012 og retter eventuelle feil, jf. matrikkelloven \u00a7 36 tredje ledd. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Fagetatens vedtak datert 12.06.2024 opprettholdes. Klagen tas ikke til f\u00f8lge. 2. Plan- og bygningsetaten foretar n\u00e6rmere unders\u00f8kelser ved matrikuleringen i 2012 og retter eventuelle feil, jf. matrikkelloven \u00a7 36 tredje ledd. Dato: 17. september 2024 Marte Joan Monstad Christine Kahrs Fung. Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat av 01.08.2024 med f\u00f8lgende vedlegg: 1. Oversiktskart 2 2. Oversiktsfoto 3. Klage datert 23.06.2024 4. Avslag datert 12.06.2024 3 "
}