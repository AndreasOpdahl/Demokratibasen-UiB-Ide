{
  "dokument_id": "72805a99-8a42-53d2-ab63-b83225bc1297",
  "doc_type": "case_attachment",
  "kommune": 4601,
  "tittel": "Tilbakemelding til omr\u00e5deleder fra styrer - \u00c5rstad bydel (offentlig versjon)",
  "url": "https://bergen.kommune.no/politikere-utvalg/api/fil/bk360/11632750/Tilbakemelding-til-omradeleder-fra-styrer-Arstad-bydel-offentlig-versjon-",
  "tekst": "Registrering av tilbakemelding fra styrer til omr\u00e5deleder ang. \u00d8konomi: 23.02.24 I lys av g\u00e5rsdagens lederm\u00f8te i byomr\u00e5det \u00f8nsker jeg \u00e5 synliggj\u00f8re noen av utfordringene jeg og flere styrere n\u00e5 st\u00e5r i. Dette for \u00e5 tilf\u00f8re flere perspektiv enn bare \u00abhvilke lure grep styrere kan ta for \u00e5 redusere vikarbruken\u00bb. Uforutsigbare rammer for individuell tilrettelegging \u00c5 bemanne stillinger knyttet til individuell tilrettelegging er en utfordring. Da dette barnehage\u00e5ret startet hadde 15 timer individuell tilrettelegging tilknyttet et barn. Disse timene ble bemannet av en vikar fra Adecco og fakturert PPS. Ut over h\u00f8sten begynte to barn som vi senere fikk vedtak om individuell tilrettelegging p\u00e5. Etter desember 2023 mistet vi 10 timer til individuell tilrettelegging. I februar 2024 fikk vi vedtak om individuell tilrettelegging for ytterligere et barn. Vi er n\u00e5 oppe i 40,5 timer totalt. Jeg opplever at det er uforutsigbarhet i hvor mange timer jeg kan forvente \u00e5 ha til individuell tilrettelegging, og det er en utfordring \u00e5 bemanne n\u00e5r vi b\u00e5de opplever \u00e5 miste timer, og \u00e5 f\u00e5 flere timer gjennom \u00e5ret. I l\u00f8pet av de \u00e5rene vi har hatt individuell tilrettelegging har det v\u00e6rt store variasjoner fra \u00e5r til \u00e5r. I har vi hatt individuell tilrettelegging til barn siden 2021. Disse tre \u00e5rene har det v\u00e6rt store variasjoner i timeantall, og inntekter/utgifter til dette. 2021: 171 000 kr 2022: 329 000 kr 2023: 863 300 kr I 2023 m\u00e5tte vi i tillegg til individuell tilrettelegging ogs\u00e5 fylle spesialpedagogiske vedtak selv da PPS ikke hadde nok folk, derfor er utgiften s\u00e5 stor dette \u00e5ret. Spilleregler for bemanning Vi har tidligere benyttet Bemanningstjenester til individuell tilrettelegging, men siden vi fikk beskjed om at dette ikke er lov har vi sluttet med det. Da vi fra februar 2024 totalt sto med 40,5 timer vi skulle dekke selv valgte jeg \u00e5 ansette en barnehagel\u00e6rer i midlertidig stilling frem til sommeren. som fyller denne stillingen har i tillegg master i spesialpedagogikk, s\u00e5 her gjorde jeg et varp. Denne uken fortalte v\u00e5r nye vikar meg at var blitt forespurt av en av spesialpedagogene fra PPS om \u00e5 ta kontakt med , da de trengte folk p\u00e5 fagsenteret. Fagsenteret har ikke lyst ut noen stillinger, men de har spurt sine spesialpedagoger om \u00ab\u00e5 h\u00f8re rundt\u00bb i barnehagene om det var noen som var aktuelle. At PPS gir sine spesialpedagoger i oppdrag \u00e5 v\u00e6re rekruteringsagenter i barnehagene synes jeg er illojalt. PPS skal v\u00e6re en av v\u00e5re viktigste samarbeidspartnere i arbeidet med de mest s\u00e5rbare barna, og slike handlinger svekker min tillit til dem. Konsekvensen av dette er at vi mister en dyktig ansatt. Vi m\u00e5 igjen l\u00f8se en utfordrende og uforutsigbar personalkabal, og vi st\u00e5r i fare for \u00e5 ikke oppfylle lovkravene vi er satt til \u00e5 ivareta. At det er kamp om et stadig knappere utvalg av kompetente arbeidstakere er underforst\u00e5tt. Men det er ikke greit at ulike spilleregler gjelder mellom etatene. Til og med i en s\u00e5 kynisk bransje som fotballen, har de klare regler for at en spiller under kontrakt ikke kan kontaktes av andre klubber om ikke klubben hen har kontrakt med er varslet. Det kan umulig v\u00e6re lov eller i det minste greit at en kommunal virksomhet opptrer p\u00e5 denne m\u00e5ten. Dette har jeg formidlet til b\u00e5de og . Det eneste de hadde \u00e5 si var at de var overrasket over at jeg s\u00e5 det p\u00e5 denne m\u00e5ten, men at de ville ta min tilbakemelding med seg. Jeg \u00f8nsker at du l\u00f8fter denne saken da jeg tenker den h\u00f8rer hjemme p\u00e5 minst et niv\u00e5 over meg. Bemanning n\u00e5r egne ansatte blir syk over lengre tid Det har skjedd flere ganger at en ansatt har blitt sykemeldt i 14 dager, og s\u00e5 har sykemeldingen strukket ut over m\u00e5neder. N\u00e5r en ansatt blir sykemeldt 14 dager bemanner gjerne ikke opp med vikar i starten, og vi er i dialog med den sykemeldte om tilrettelegging og tilbakekomst. Etter en stund m\u00e5 vi av hensyn til barna og andre ansattes arbeidsmengde sette inn vikar. Vi bestiller vikar fra Bemanningstjenester slik vi skal, og s\u00e5 er vi kanskje heldig og f\u00e5r en som er kjempegod. S\u00e5 varer og rekker sykefrav\u00e6ret, og legen skriver ut sykemelding fr 14 dager til en m\u00e5ned om gangen. Da st\u00e5r vi i en skvis. Skal vi sende avg\u00e5rde den vikaren som har blitt kjent med barna og trygg p\u00e5 v\u00e5re rutiner for \u00e5 frigi kapasitet hos Bemanningstjenester? Eller skal vi prioritere stabilitet i relasjoner for barn og ansatte i egen barnehage? Og n\u00e5r den ansatte endelig er tilbake kvart p\u00e5 maksdato s\u00e5 er en annen gravid og spyr i 3 m\u00e5neder f\u00f8r hun f\u00e5r bekkenl\u00f8sning i uke 14. Dette er ikke bare en tenkt situasjon det er hverdagen mange av oss opplever \u00e5 st\u00e5 i. N\u00e5r ansatte f\u00e5r innvilget AAP Arbeidsmilj\u00f8loven gir et stillingsvern i 52 uker n\u00e5r ansatte er sykemeldte. N\u00e5r den ansatte ikke er frisk nok til \u00e5 jobbe etter dette kan ansatte f\u00e5 innvilget AAP. Ogs\u00e5 i tilfeller der det er \u00e5penbart at den ansatte aldri vil kunne komme tilbake for \u00e5 jobbe i barnehage har vi rutiner for at disse f\u00e5r holde p\u00e5 stillingene sine i \u00e5revis. Og vi er overlatt til \u00e5 bemanne med vikarer inntil den ansatte blir uf\u00f8r og sier opp stillingen sin. Jeg har en ansatt som er p\u00e5 AAP og som aldri vil komme tilbake. Vikaren som jeg opprinnelig hadde satt inn for sa opp vikariatet da hen fikk tilbud om fast stilling i en annen barnehage. S\u00e5 da var det p\u00e5 an igjen. Jeg lyste ut vikariat, og endte med \u00e5 tilby stillingen til en vikar vi har hatt inne fra Bemanningstjenester. ville helst jobbe hos oss, og Bemanningstjenester var grei \u00e5 gi permisjon for at \u00e5r for \u00e5 gj\u00f8re det. Siden AAP kun er innvilget frem til sommeren er jeg tilbake til start. For min ansatt kan v\u00e6re p\u00e5 AAP i to \u00e5r til. Helst vil jeg jo forlenge vikariatet til som har permisjon fra Bemanningstjenester, men \u00f8delegger jeg da for de? \u00d8kte krav; \u00abfra b\u00f8r til skal\u00bb og rammeplanens kapittel 8 De senere \u00e5rene har kravene til oss som jobber i barnehage \u00f8kt. Vi fikk ogs\u00e5 en bemannings- og pedagognorm, men uten at den i realiteten innebar flere som skulle ivareta et \u00f8kte krav. Hverken lov eller rammeplan kan oppfylles uten kompetente mennesker. Ansatte med kunnskaper og ferdigheter. Ved sykefrav\u00e6r er det f\u00e6rre ansatte p\u00e5 jobb som skal oppfylle krav om null toleranse og forebygge mot mobbing. Setter vi inn vikar kan vi frigi kapasitet fra alle de praktiske oppgavene, som det f\u00f8rste vi setter nye vikarer til. En kapasitet vi kan bruke til \u00e5 bygge inkluderende fellesskap og legge til rette for lek og gode l\u00e6ringsmilj\u00f8. N\u00e5r vi ikke setter inn vikar blir kvaliteten p\u00e5 tilbudet d\u00e5rligere, og arbeidsmengden \u00f8ker ytterligere for de som er p\u00e5 jobb. Slitasje p\u00e5 faste ansatte \u00c5 st\u00e5 i en situasjon der arbeidet oftere og oftere bare handler om \u00e5 f\u00e5 dagen til \u00e5 g\u00e5 er krevende. Vi strekker oss langt for \u00e5 slippe \u00e5 tigge foreldre om \u00e5 holde barna hjemme, og unng\u00e5 \u00e5 redusere \u00e5pningstid eller stenge. Dette inneb\u00e6rer at vi avlyser og utsetter aktiviteter og m\u00f8ter, setter p\u00e5 en film for \u00e5 sysselsette barna slik at ansatte f\u00e5r tatt sin ubetalte lunsjpause, og har dager der vi ikke har kapasitet til at alle barna f\u00e5r g\u00e5tt ut. Dessverre ser vi ofte at det ene sykefrav\u00e6ret avl\u00f8ses av det neste fordi folkene som gj\u00f8r jobben blir stresset, slitne og syke. I dag fikk jeg telefon fra en mamma i barnehagen. Hun skulle bare snakke med meg om opptak egentlig. Men s\u00e5 sa hun noe som gjorde meg litt trist. Hun fortalte at hun selv var opptatt av barnehagepolitikk og leste mye av det som st\u00e5r i media om barnehager, og at hun ogs\u00e5 snakket mye med gode venninner som jobber i barnehage. Videre fortalte hun at hun var s\u00e5 forn\u00f8yd med og at barnet hennes \u00e5penbart trivdes godt her. Hun var likevel bekymret for v\u00e5re ansatte. For om det var s\u00e5nn for dem, som hun hadde lest i avisen, at de klistret p\u00e5 seg et smil og sa det hadde v\u00e6rt en fin dag. Selv om de egentlig var kjempesliten. Jeg takket selvf\u00f8lgelig for omtanken, og sa at det tidvis var krevende \u00e5 ikke kunne gjennomf\u00f8re planer og \u00e5 ha den kvaliteten vi vet vi kan levere n\u00e5r vi har alle p\u00e5 jobb. Jeg fortalte ogs\u00e5 at dette var noe vi snakket om i personalet og at vi hadde et godt samarbeid slik at ikke et team skulle oppleve for stor belastning. Siden denne mammaen sitter i SU oppfordret jeg henne til \u00e5 l\u00f8fte dette som sak til neste SU m\u00f8te slik at ansattrepresentantene der ogs\u00e5 kunne svare. Det er viktig for meg at SU er et \u00e5pent fora, det tror jeg bygger tillit og bidrar til \u00e5 avstemme forventinger. S\u00e5 hvordan l\u00f8ser vi dette da? Jeg skj\u00f8nner at vi m\u00e5 v\u00e6re med \u00e5 ta ansvar for det store \u00f8konomiske underskuddet vi har bidratt til i Bergensbarnehagene. Jeg har derfor snakket med mine ledere om v\u00e5r \u00f8konomiske situasjon og vil over vinterferien ta AMG med i arbeidet. Jeg har ogs\u00e5 ansatt tre egne ringevikarer i 0 % stilling, flinke, lekne og \u00abbillige\u00bb studenter som har kommet til oss via via og uten utlysning. Vi tar ikke inn vikar fra f\u00f8rste dag, teller barn og voksne p\u00e5 morgenm\u00f8te hver dag, og samarbeider p\u00e5 tvers av teamene. Jeg lover vi skal gj\u00f8re v\u00e5rt beste. Samtidig er jeg reelt bekymret for at vi n\u00e5 sparer oss til fant. For folkene mine forteller at de er slitne, og jeg kan se p\u00e5 de at det stemmer. Jeg mener derfor vi m\u00e5 se p\u00e5 et st\u00f8rre bilde enn hva den enkelte styrer kan gj\u00f8re i sin komplekse barnehagehverdag. For denne hverdagen har sv\u00e6rt begrenset kapital, b\u00e5de \u00f8konomisk og menneskelig. Og da blir det en fundamental attribusjonsfeil \u00e5 bare se p\u00e5 barnehagene. Sv\u00e6rt mange av v\u00e5re kommunale barnehager er forpliktet til en renholdsavtale som ikke er fullfinansiert. Dette er et stort problem. I medf\u00f8rer dette at 60 000 kr m\u00e5 dekkes av barnehagens budsjetter. Vi har ogs\u00e5 en innkj\u00f8psavtale som inneb\u00e6rer at mopper, gulvmatter og kluter plutselig kostet oss dobbelt s\u00e5 mye pr \u00e5r. Dette fordi vi skal ta samfunnsansvar og bidra til sysselsetting i en vernet bedrift. Og misforst\u00e5 meg rett, jeg vil virkelig bidra til \u00e5 ta samfunnsansvar for mennesker med nedsatt funksjonsevne, men det kjennes ikke greit n\u00e5r det g\u00e5r p\u00e5 bekostning av barnehagen, barna og de ansatte. N\u00e5r Bemanningstjenester ikke klarer \u00e5 levere de vikarene som trengs er dette da en tjeneste vi skal fortsette \u00e5 ha, eller kan pengene heller g\u00e5 direkte til barnehagene? S\u00e5 kan deres faste ansatte fordeles og gis arbeidsted i barnehagene v\u00e5re. N\u00e5r h\u00f8y grad av uforutsigbarhet medf\u00f8rer at barnehagene sliter med \u00e5 bemanne vedtak om individuell tilrettelegging skal vi da fortsette \u00e5 organisere dette p\u00e5 samme m\u00e5te? Kan det v\u00e6re en l\u00f8sning \u00e5 se p\u00e5 en fordelingsn\u00f8kkel som tar h\u00f8yde for; antall timevedtak pr byomr\u00e5de, st\u00f8rrelse p\u00e5 barnehagene, levek\u00e5rsutsatte omr\u00e5der, for \u00e5 finne stillingsst\u00f8rrelser som barnehagene kan fylle med faste ansatte? Eller kan vi f\u00e5 tilbake st\u00f8ttepedagogene? Hvor PPS b\u00e5de er arbeidsgiver for spesialpedagogene og st\u00f8ttepedagogene som jobber med de samme barna. Og barnehagen f\u00e5r tildelt st\u00f8ttepedagog i samsvar med vedtakene. Kan det v\u00e6re aktuelt \u00e5 se p\u00e5 hvor stor grad av fleksibilitet kan vi gi kundene v\u00e5re? Skal Bergen kommunes barnehager v\u00e6re \u00e5pne i juli? For selv om vi holder stengt i to uker m\u00e5 vi likevel ha ferievikarer for \u00e5 oppfylle ansattes rett til minimum tre uker sammenhengende ferie i hovedferieperioden. Hadde vi v\u00e6rt stengt i juli hadde vi ogs\u00e5 kunne spart en hel m\u00e5ned med renhold. Er det aktuelt \u00e5 se p\u00e5 om barnehagenes \u00e5pningstid kan reduseres? \u00c5pningstid fra 8-16 ville medf\u00f8rt at vi hadde alle ansatte p\u00e5 jobb hele \u00e5pningstiden, og s\u00e5rbarhet p\u00e5 yttervakter hadde v\u00e6rt unng\u00e5tt. Den perioden i pandemien hvor vi hadde redusert \u00e5pningstid var ogs\u00e5 en tid der sykefrav\u00e6ret var lavt. Kan vi g\u00e5 tilbake til matbokser. \u00c5 skulle mette 71 munner til lunsj og fruktm\u00e5ltidet fordrer at ansatte ikke er sammen med barn. For selv om barn bidrar s\u00e5 er deres bidrag relative. Maten bestilles, kj\u00f8leskap vaskes, matvarer settes p\u00e5 plass, m\u00e5ltid tilberedes og ryddes opp etter. Bare det \u00e5 foresl\u00e5 dette kjennes ikke greit i magen. For jeg vil virkelig bidra til at barn og familier f\u00e5r et barnehagetilbud som oppleves tilpasset familienes behov. Men jeg er kommet dit at jeg lurer p\u00e5 om dette er realistisk \u00e5 f\u00e5 til. "
}