{
  "dokument_id": "8de6dcec-129f-5a13-9c65-815574f5a9c0",
  "doc_type": "case_attachment",
  "kommune": 4601,
  "tittel": "Vedlegg til kompensasjonsmelding for merverdiavgift 6t-24",
  "url": "https://bergen.kommune.no/politikere-utvalg/api/fil/bk360/11646389/Vedlegg-til-kompensasjonsmelding-for-merverdiavgift-6t-24",
  "tekst": "Vedlegg til kompensasjonsmelding for merverdiavgift 6. termin 2024 Innledning Vi \u00f8nsker med dette \u00e5 inngi merknader til kompensasjonsmelding for termin 6. termin 2024. Bergen kommune har overtatt flere infrastrukturtiltak fra en privat utbygger i forbindelse med et prosjekt i H\u00e5konshella. Ett av infrastrukturtiltakene som er overtatt fra denne utbyggeren er et kaianlegg ferdigstilt i 2016. Avtale om overf\u00f8ring av justeringsrett for merverdiavgift for kaianlegget mellom utbygger og kommunen ble imidlertid f\u00f8rst inng\u00e5tt i desember 2024. Dette reiser s\u00e6rskilte sp\u00f8rsm\u00e5l om foreldelse mv. som vi \u00f8nsker \u00e5 redegj\u00f8re for. Kort oppsummert har kommunen lagt til grunn at overtakelse av kaianlegget skjedde i 2016, og har i kompensasjonsmeldingen krevd justering for \u00e5rene 2016- 2024 (det vil si 9 \u00e5r), samlet kr 1 789 465. Det er lagt til grunn at kravet ikke er foreldet. Foreldelsesfristen for kommunens krav om merverdiavgiftskompensasjon f\u00f8lger av kompensasjonsloven \u00a7 10 annet ledd: For virksomheter som nevnt i \u00a7 2 bokstav a er foreldelsesfristen sammenfallende med fristen for \u00e5 sende inn skattemelding for neste periode Foreldelsesfristen l\u00f8per fra \u00abden datoen kompensasjonsbel\u00f8pet er eller skulle ha v\u00e6rt registrert i regnskapssystemet etter bestemmelsene i \u00a7 6 annet ledd\u00bb jf. \u00a7 10 tredje ledd. Kompensasjonsloven \u00a7 6 annet ledd lyder som f\u00f8lger: Krav om kompensasjon medtas i oppgaven for den periode bel\u00f8pet er registrert i regnskapssystemet etter regnskapsbestemmelsene som f\u00f8lger av kommuneloven eller bokf\u00f8rt i regnskapssystemet etter bestemmelsene i lov 19. november 2004 nr. 73 om bokf\u00f8ring (bokf\u00f8ringsloven) eller i forskrift gitt i medhold av loven Den justeringsretten som kommunen kan p\u00e5berope seg m\u00e5 ogs\u00e5 dokumenteres, jf. merverdiavgiftsforskriften \u00a7 9-3-5 som fastsl\u00e5r at justeringsretten skal dokumenteres med en oppstilling over kapitalvaren. I Merverdiavgiftsh\u00e5ndboken 2024, side 1807, med sitat fra Skattedirektoratets klageavgj\u00f8relse 28. oktober 2015 oppsummeres det med hensyn til foreldelsesfristens start: I merverdiavgiftsforskriften \u00a7 9-3-5 er det stilt n\u00e6rmere krav til dokumentasjon i forbindelse med overf\u00f8ring av justeringsrett. Det skal foreligge en skriftlig underskrevet oppstilling fra overdrageren som bl.a. viser total merverdiavgift og resterende justeringsbel\u00f8p. Denne oppstillingen skal dermed vise kommunens justeringsrett ved kj\u00f8p av fast eiendom (en uttrykkelig avtale om justeringsretten kreves ikke). Det inneb\u00e6rer at dersom slik oppstilling ikke foreligger, s\u00e5 kan kommunen heller ikke dokumentere og bokf\u00f8re et \u00e5rlig justeringsbel\u00f8p, se bokf\u00f8ringslovens \u00a7 10 f\u00f8rste ledd hvor det heter at bokf\u00f8rte opplysninger skal v\u00e6re dokumentert. Bokf\u00f8ring av justeringsbel\u00f8p kan f\u00f8rst skje n\u00e5r kj\u00f8per kan dokumentere justeringsbel\u00f8pet i samsvar med merverdiavgiftsforskriften \u00a7 9-3- 5, dvs. n\u00e5r selger har utarbeidet nevnte oppstilling. Ettersom justeringsavtalen med oppstilling i denne saken ble signert i desember 2024, er dette tidspunkt lagt til grunn som foreldelsesfristens start, og kravet fremsettes dermed innenfor foreldelsesfristen jf. \u00a7 10 annet ledd. Foreldelse og justeringsperioden Justeringsperioden for kapitalvarer som best\u00e5r av fast eiendom og anlegg er 10 \u00e5r. N\u00e5r justeringsrett er overf\u00f8rt til kommunen, kan kommunen kan kreve justering for merverdiavgift for sin bruk fra det tidspunkt anlegget ble overtatt av kommunen. Verken kompensasjonsloven eller merverdiavgiftsloven inneholder noen n\u00e6rmere definisjon av hva som ligger i overdragelsesbegrepet. Skatteretten bygger i mange henseender p\u00e5 de privatrettslige regler. Det er derfor naturlig \u00e5 ta utgangspunktet i hva som privatrettslig menes med \u00e5 \u00abeie\u00bb et kaianlegg selv om det privatrettslige \u00abeierbegrepet\u00bb, ikke n\u00f8dvendigvis er helt sammenfallende med det avgiftsmessige begrepet overdragelsesbegrepet. Eiendomsretten er summen av de vesentlige eierbef\u00f8yelser, for eksempel retten til \u00e5 selge, bruke, leie bort, plikt til vedlikehold mv. F\u00f8lgende momenter har blitt lagt til grunn for at kommunen overtok kaianlegget i 2016 og at det ikke foreligger noen foreldelse: - I den offentlige reguleringsplanen som gjelder det aktuelle omr\u00e5det og plantegningene, s\u00e5 er det ikke tvilsomt at den aktuelle kaien var regulert som et offentlig uteomr\u00e5de, og at dette skulle overtas av Bergen kommune ved ferdigstillelse. Kaien ligger i tilknytning til et sameie (bygget og solgt av den private utbyggeren), hvor det ogs\u00e5 er private internveier, og offentlige veier i tillegg til annet gr\u00f8ntareal. - Kaianlegget ble f\u00f8rt opp p\u00e5 grunn som Bergen kommune allerede eide p\u00e5 tidspunktet for fullf\u00f8ring, og det ble gitt ferdigstillelsesattest i 2016. - Kaianlegget har rent faktisk blitt tatt i bruk av offentligheten fra og med 2016 \u2013 der hverken sameiet eller utbyggeren har hatt rett til \u00e5 nekte offentligheten \u00e5 bruke det. - Den private utbyggeren har ikke hatt rett til \u00e5 selge, pantsette eller leie ut kaianlegget til andre, og har ansett alle eierbef\u00f8yelser for \u00e5 v\u00e6re overf\u00f8rt til kommunen. - I forbindelse med ferdigstillelse og overtakelse i 2016 ble det ved en feil ikke signert en formell overtakelsesprotokoll. Kaianlegget er ikke registrert bokf\u00f8rt i anleggskartoteket til hverken kommunen, sameiet eller utbygger. Det er imidlertid ikke tvilsomt at en formell overtakelsesprotokoll ikke er avgj\u00f8rende i sp\u00f8rsm\u00e5let om n\u00e5r kaien ble \u00aboverf\u00f8rt\u00bb til Bergen kommune, da det er realiteten som er avgj\u00f8rende. - Siden anlegget er nytt s\u00e5 har det ikke v\u00e6rt n\u00f8dvendig \u00e5 utf\u00f8re vedlikehold p\u00e5 kaianlegget. Utbygger og sameiet mener kommunen har vedlikeholdsansvaret, og denne oppfatningen har ogs\u00e5 v\u00e6rt delt av Bymilj\u00f8etaten i Bergen kommune. I denne kompensasjonsmelding for merverdiavgift er det s\u00e5ledes krevd NOK 1 789 455 i kompensasjon, for ni av ti \u00e5r i justeringsperioden, regnet fra og med 2016. "
}