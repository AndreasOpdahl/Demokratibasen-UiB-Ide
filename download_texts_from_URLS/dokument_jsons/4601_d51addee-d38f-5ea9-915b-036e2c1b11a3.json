{
  "dokument_id": "d51addee-d38f-5ea9-915b-036e2c1b11a3",
  "doc_type": "case_presentation",
  "kommune": 4601,
  "tittel": "Sammen for kvalitet - lek og medvirkning. Kvalitetsutviklingsplan for bergensbarnehagen ",
  "url": "https://bergen.kommune.no/politikere-utvalg/api/fil/bk360/10704541/Framstilling-Sammen-for-kvalitet-lek-og-medvirkning-Kvalitetsutviklingsplan-for-bergensbarnehagen-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/199130-15 Sammen for kvalitet - lek og medvirkning. Kvalitetsutviklingsplan for bergensbarnehagen Hva saken gjelder: Byr\u00e5det legger med dette fram kvalitetsutviklingsplan for bergensbarnehagen Sammen for kvalitet \u2013 lek og medvirkning. Byr\u00e5det er opptatt av at bergensbarnehagen skal v\u00e6re kjennetegnet av h\u00f8y kvalitet, og arbeider derfor kontinuerlig for \u00e5 styrke kvalitetsutviklingsarbeidet p\u00e5 barnehagefeltet. Med bergensbarnehagen menes alle de 92 kommunale barnehagene i Bergen. Kvalitetsutviklingsplanen setter lokale m\u00e5l for kvalitetsutviklingsarbeidet, med utgangspunkt i planens valgte satsninger. Planen skal gi tydelige f\u00f8ringer og v\u00e6re et verkt\u00f8y i arbeidet med \u00e5 innfri m\u00e5l og strategier for bergensbarnehagen. Private barnehager kan ogs\u00e5 bruke planen eller deler av den dersom de \u00f8nsker det. Kvalitetsutviklingsplanen er en temaplan og den er forankret i nasjonale lover og forskrifter som Lov om barnehager (barnehageloven) og Rammeplan for barnehagens innhold og oppgaver (rammeplanen). Ogs\u00e5 FNs b\u00e6rekraftsm\u00e5l om \u00e5 god helse og livskvalitet og m\u00e5let om livslang l\u00e6ring for alle danner et bakteppe. I tillegg er kvalitetsutviklingsplanen utarbeidet i tr\u00e5d med satsinger i samfunnsdelen i gjeldende kommuneplan, og st\u00f8tter ogs\u00e5 satsinger som f\u00f8lger av \u00f8vrige planer for oppvekstfeltet i Bergen. Planen avl\u00f8ser gjeldende kvalitetsutviklingsplan 2018-2021 som var forlenget ut 2023. Kvalitetsutviklingsplan for bergensbarnehagen er ikke begrenset til en tidsperiode, men vil bli fulgt opp med en statusmelding etter tre \u00e5r. Byr\u00e5dets forslag til kvalitetsutviklingsplan for bergensbarnehagen er publisert digitalt, men f\u00f8lger ogs\u00e5 saken som et eget vedlegg. Planens innhold I kvalitetsutviklingsplanen foresl\u00e5s det ny visjon og nye verdier for bergensbarnehagen. Visjonen Vi oppdager verden sammen viser til viktigheten av at alle er en del av et felleskap, og er noe bergensbarnehagen skal st\u00e5 sammen om. Verdiene varme \u2013 trygghet \u2013 undring \u2013 glede er knyttet til visjonen, og skal st\u00f8tte opp under denne. Visjonen med tilh\u00f8rende verdier skal vise retning for det pedagogiske arbeidet, og barn og foreldre skal kjenne dette igjen i barnehagehverdagen. Kvalitetsutviklingsplanen er bygget opp rundt fire satsingsomr\u00e5der, valgt med bakgrunn i brukermedvirkning, sentrale f\u00f8ringer i lover og forskrifter, lokale planer i kommunen samt et bredt kunnskapsgrunnlag i form av forskning og rapporter. Planens innhold sees ogs\u00e5 i sammenheng med det p\u00e5g\u00e5ende arbeidet i Byr\u00e5dsavdeling for barnehage og skole om resiliens. 1 De fire satsingsomr\u00e5dene er livsmestring, lek, spr\u00e5k og medvirkning, og de skal gjelde for alle barn i bergensbarnehagen. For hvert satsingsomr\u00e5de er det utarbeidet m\u00e5l, strategier og kjennetegn p\u00e5 god praksis. Kvalitetsutviklingsplanen peker videre p\u00e5 at det er flere forutsetninger som skal ligge til grunn for \u00e5 kunne arbeide med satsingsomr\u00e5dene p\u00e5 en god m\u00e5te: god samhandling i laget rundt barna, et inkluderende fellesskap der alle opplever seg som betydningsfulle og kan delta, samt barnehagen som en l\u00e6rende organisasjon som reflekterer, l\u00e6rer sammen og deler kunnskap. Det er avgj\u00f8rende at disse faktorene eller forholdene er tilstede for \u00e5 oppn\u00e5 m\u00e5lene i planen. Medvirkning og involvering Arbeidet med kvalitetsutviklingsplanen har v\u00e6rt ledet av en arbeidsgruppe i BBS med representanter fra niv\u00e51 samt representanter fra Etat for barnehage og Etat for spesialpedagogiske tjenester. I tillegg har det v\u00e6rt jevnlige m\u00f8ter med en ressursgruppe best\u00e5ende av styrere, pedagogiske ledere, migrasjonspedagog og spesialpedagoger gjennom planprosessen. I arbeidet med kvalitetsutviklingsplanen har det ogs\u00e5 v\u00e6rt omfattende medvirkning som har inkludert innspill fra barnehagebarn, ansatte i barnehagene og foreldre, i tillegg til m\u00f8ter der hovedverneombud, fagorganisasjoner og aktuelle medvirkningsr\u00e5d i kommunen ble invitert inn i prosessen. Offentlig h\u00f8ring Byr\u00e5det \u00f8nsket \u00e5 sikre bred medvirkning i kvalitetsutviklingsarbeidet i bergensbarnehagen. Utkast til \u00abSammen for kvalitet \u2013 lek og medvirkning - kvalitetsutviklingsplan for bergensbarnehagen\u00bb var derfor ute p\u00e5 \u00e5pen h\u00f8ring i perioden 7. mai til 12. juni 2024 med egen temaside, og h\u00f8ringsutkastet ble ogs\u00e5 publisert p\u00e5 Kommunetorget. De kommunale barnehagene ble oppfordret til \u00e5 oppmuntre Foreldrer\u00e5dets samarbeidsutvalg (FAU) og Samarbeidsutvalget (SU) ved de enkelte barnehagene til \u00e5 gi h\u00f8ringsinnspill. I h\u00f8ringsperioden kom det inn totalt 20 h\u00f8ringsinnspill. H\u00f8ringsinnspillene st\u00f8ttet i hovedsak det som var foresl\u00e5tt i planutkastet. Samtlige innspill er vurdert og kommentert i eget merknadsskjema, som f\u00f8lger saken som vedlegg. Tilbakesendelse av planen Utvalg for barnehage, skole og idrett behandlet Sammen for kvalitet \u2013 lek og medvirkning. Kvalitetsutviklingsplan for bergensbarnehagen i m\u00f8tet 12.11.2024 sak 102/24 og avga f\u00f8lgende innstilling: Saken sendes tilbake for \u00e5 innarbeide punkter om barn med funksjonsnedsettelser og om universell utforming. Vedtaket ble fattet etter innspill fra Kommunalt r\u00e5d for personer med funksjonsnedsettelse (KRPF). Byr\u00e5det mener at KRPF representerer viktige grupper i kommunen, og at enkelte barn har behov for s\u00e6rskilt tilrettelegging i barnehagen p\u00e5 grunn av nedsatt funksjonsevne og/eller behov for spesialpedagogiske tiltak. R\u00e5det har tidligere f\u00e5tt anledning og kommet med innspill til kvalitetsutviklingsplanen, og flere av disse er im\u00f8tekommet. I utvalgsm\u00f8tet kom det ogs\u00e5 nye innspill fra r\u00e5det og byr\u00e5det vil kommentere disse: \u2022 Byr\u00e5det vil p\u00e5peke at kvalitetsutviklingsplanen er en allmennpedagogisk plan som skal legge til rette for et mangfold av aktiviteter og gode leke-, l\u00e6rings- og utviklingsmuligheter for alle barn p\u00e5 tvers av ulike behov og forutsetninger, som ulike funksjonsniv\u00e5. Alle barn skal m\u00f8tes p\u00e5 en respektfull og anerkjennende m\u00e5te i et inkluderende milj\u00f8 som tilpasses de barna som til enhver tid g\u00e5r i barnehagen. I andre planer som Strategi for oppvekst og 2 Se meg, h\u00f8r oss! Handlingsplan for tjenester til barn og unge er det vist hvordan det skal tilrettelegges for s\u00e6rskilte behov. Sp\u00f8r oss har strategier for medvirkning for barn og unge med spesialpedagogiske behov, blant annet personer med funksjonsnedsettelse. N\u00e5r det gjelder FN-konvensjonen om retter til menneske med nedsatt funksjonsevne (CRPD1), s\u00e5 vil byr\u00e5det vise til bystyrets h\u00f8ringsuttalelse til h\u00f8ring om inkorporering av CRPD i norsk lov (sak 164/24, vedtatt av Bergen bystyre 8. mai 2024). Norge ratifiserte konvensjonen i 2013 og norsk lov inneholder flere rettigheter og plikter som skal oppfylle konvensjonene krav. Norsk lovgivning krever at norsk lov skal tolkes i samsvar med folkerettslige forpliktelser2, og ved motstrid skal norsk lov g\u00e5 foran konvensjonen. Byr\u00e5det vurderer at rettighetene i CRPD er godt innarbeidet i norsk lovgivning gjennom likestilling- og diskrimineringsloven, barnehageloven og annen s\u00e6rlovgivning. Bystyret har i h\u00f8ringsuttalelse st\u00f8ttet inkorporering, med noen forbehold knyttet til kommunens fremtidige skj\u00f8nnsut\u00f8velse p\u00e5 tjenestetilbud. Bergen kommune vil f\u00f8lge opp Stortingets behandling av mulig inkorporering av CRPD for \u00e5 fortsette sikre rettighetene til mennesker med nedsatt funksjonsevne. \u2022 KRPF er bekymret for at planen ikke s\u00e6rskilt nevner universell utforming i barnehagene. Byr\u00e5det vil vise til at det er areal- og funksjonsprogrammet i barnehagebruksplanen som omtaler tilrettelegging av det fysiske milj\u00f8et i barnehagene. Ved neste rullering av areal- og funksjonsprogrammet vil byr\u00e5det v\u00e6re s\u00e6rlig oppmerksomt p\u00e5 innspillet fra KRPF. \u2022 Kvalitetsutviklingsplan for bergensbarnehagen er skrevet i planmodulen Framsikt som ogs\u00e5 benyttes til kommunes handlings- og \u00f8konomiplan. Modulen er tilrettelagt for universell utforming, men alle krav til universell utforming er enda ikke ivaretatt i Framsikt. Bergen kommune arbeider sammen med leverand\u00f8ren for \u00e5 l\u00f8se dette. \u2022 Byr\u00e5det har gjennomg\u00e5tt og vurdert innspillene fra KRPF og har valgt \u00e5 gj\u00f8re enkelte presiseringer for \u00e5 im\u00f8tekomme disse. Dette har blitt gjort i kapittel 1 Forankring og innhold og i kapittel 3 om inkluderende fellesskap. I kvalitetsutviklingsplanen presiseres det at bergensbarnehagen m\u00e5 sikre at alle barn uavhengig av funksjonsevne, spr\u00e5k, etnisitet, livssyn, kultur og sosial bakgrunn er en naturlig del av fellesskapet. \u00c5 inkludere alle barn, uavhengig av tilretteleggingsbehov, kan bidra til at barna l\u00e6rer \u00e5 verdsette og anerkjenne mangfold. Byr\u00e5det vurderer med dette at innspillene er ivaretatt i planen som helhet. \u00d8konomiske konsekvenser For \u00e5 st\u00f8tte opp under satsingsomr\u00e5dene i kvalitetsutviklingsplanen og for \u00e5 realisere m\u00e5lene og strategiene som presenteres i planen, legges det ogs\u00e5 frem en rekke tiltak, blant annet knyttet til kompetanseheving. P\u00e5 bakgrunn av den \u00f8konomiske situasjonen i kommunen forutsettes det at planen iverksettes innenfor eksisterende budsjettramme. Budsjettrammen for barnehagesektoren i Bergen vedtas \u00e5rlig i forbindelse med Handlings- og \u00f8konomiplanen. Realisering av m\u00e5l og strategier i kvalitetsutviklingsplanen krever derfor en helhetlig tiln\u00e6rming i form av omprioritering av ressurser. Byr\u00e5dets vurdering og anbefaling/konklusjon Byr\u00e5dets m\u00e5lsetning er \u00e5 legge til rette for at barna i bergensbarnehagen f\u00e5r delta i meningsfulle fellesskap preget av lek, l\u00e6ring, utforsking og mestringsopplevelser, der de opplever \u00e5 h\u00f8re til og v\u00e6re betydningsfulle. Byr\u00e5det vil trekke fram at den omfattende 1 Convention on the Rights of Persons with Disabilities 2 Presumpsjonsprinsippet: prinsipp som brukes av H\u00f8yesterett og andre domstoler og som g\u00e5r ut p\u00e5 at norsk rett antas \u00e5 v\u00e6re i overensstemmelse med folkeretten. Hentet 15. november 2024 fra https://snl.no/presumsjon 3 medvirkningen i planprosessen, og gode innspill og st\u00f8tte til forslagene, gj\u00f8r planen praksisn\u00e6r og gir en sterk forankring i barnehagesektoren. Byr\u00e5det \u00f8nsker at bergensbarnehagen skal ha hverdager preget av trygghet, glede og mestringsopplevelser. De fire valgte satsingsomr\u00e5dene livsmestring, lek, spr\u00e5k og medvirkning med tilh\u00f8rende m\u00e5l og tiltak skal st\u00f8tte opp under dette. Livsmestring er sentralt i planen, og barna skal utvikle grunnleggende kunnskaper og ferdigheter med utgangspunkt i egne forutsetninger og interesser. Trygge og gode barnehagemilj\u00f8 bidrar til \u00e5 styrke barnas sosiale og emosjonelle kompetanse, trivsel og motivasjon. N\u00e5r barna utvikler kapasitet for \u00e5 regulere og h\u00e5ndtere f\u00f8lelser og er robuste i m\u00f8te med hverdagsutfordringer styrkes barnas resiliens. Leken skal ha en sentral plass i bergensbarnehagen, og lekens egenverdi skal anerkjennes. Klosterhagenerkl\u00e6ringen peker p\u00e5 barns spr\u00e5kutvikling som en n\u00f8kkel for like muligheter i skole og samfunn, og p\u00e5 barnehagen som arena for norskoppl\u00e6ring og integrering. Fordi spr\u00e5k er avgj\u00f8rende for l\u00e6ring, sosiale relasjoner og vennskap skal arbeidet med spr\u00e5k i bergensbarnehagen v\u00e6re m\u00e5lrettet, helhetlig og kunnskapsbasert, og fortsatt v\u00e6re integrert i aktivitetene i barnehagehverdagen. Barna skal ogs\u00e5 erfare at deres stemme er viktig, og det skal legges til rette for medvirkning ut ifra barnas alder og forutsetninger. I barnehagen skal ogs\u00e5 foreldres medvirkning vektlegges. Begrunnelse for framleggelse til bystyret: Reglement for Bergen bystyre og utvalgene 2023-2027 Vedtatt av Bergen bystyre 18.10.23 i B-sak 368-23. Punkt 5.8.1 Bystyret behandler selv saker om kommunale planer a) Planer som fastsetter m\u00e5l og strategier for politikkomr\u00e5der og utforming av tjenesteproduksjon b) Temaplaner og andre overordnete planer og strategier Byr\u00e5det innstiller til bystyret \u00e5 fatte f\u00f8lgende vedtak: 1. Bystyret vedtar planen \u00abSammen for kvalitet \u2013 lek og medvirkning. Kvalitetsutviklingsplan for bergensbarnehagen\u00bb. 2. Tiltakene finansieres innenfor vedtatt budsjettramme. 3. Kvalitetsutviklingsplanen f\u00f8lges opp med en statusmelding etter tre \u00e5r. Dato: 21. november 2024 Christine B. Meyer Daniel C.E. H\u00e4gglund Byr\u00e5dsleder Byr\u00e5d for barnehage og skole Dokumentet er godkjent elektronisk. Vedlegg: Planforslag II - Sammen for kvalitet lek og medvirkning S\u00e6rutskift fra dr\u00f8ftingsm\u00f8te 27.september 2024 Merknadsskjema til h\u00f8ringsutkastet til kvalitetsutviklingsplan for bergensbarnehagen 4 Saksframstilling 1. Begrunnelse for utarbeidelse av planen Byr\u00e5det legger med dette fram kvalitetsutviklingsplan for bergensbarnehagen Sammen for kvalitet \u2013 lek og medvirkning. Kvalitetsutviklingsplanen er utarbeidet i tr\u00e5d med kommunal planstrategi, og bystyret vedtok i B-sak 246/20 at kvalitetsutviklingsplan for barnehage skulle rulleres n\u00e5r tidsperioden for planen utgikk. Planen avl\u00f8ser gjeldende kvalitetsutviklingsplan 2018-2021, som var forlenget ut 2023. Den er en temaplan og er forankret i nasjonale lover og forskrifter som Lov om barnehager (barnehageloven) og Rammeplan for barnehagens innhold og oppgaver (Rammeplanen). I tillegg st\u00f8tter kvalitetsutviklingsplanen satsinger som f\u00f8lger av \u00f8vrige planer p\u00e5 oppvekstfeltet i Bergen. Kvalitetsutviklingsplan for bergensbarnehagen har ikke en avgrenset tidshorisont. I saken om oppstart av arbeidet med planen (B-sak 1020/24) ble det vedtatt at kvalitetsutviklingsplanen blir fulgt opp med en statusmelding etter tre \u00e5r. Byr\u00e5det er opptatt av at bergensbarnehagen skal v\u00e6re kjennetegnet av h\u00f8y kvalitet, og arbeider derfor kontinuerlig for \u00e5 styrke kvalitetsutviklingsarbeidet p\u00e5 barnehagefeltet. Med bergensbarnehagen i denne planen menes alle de kommunale barnehagene i Bergen. Planen skal sette lokale m\u00e5l for arbeidet med kvalitet til barnas beste, med utgangspunkt i omr\u00e5der valgt som s\u00e6rlig viktige \u00e5 jobbe med framover. Den skal gi tydelige f\u00f8ringer og v\u00e6re et verkt\u00f8y i arbeidet med \u00e5 innfri m\u00e5l og strategier i bergensbarnehagen. Private barnehager inviteres til \u00e5 f\u00f8lge de samme satsingsomr\u00e5dene, m\u00e5lene og strategiene som bergensbarnehagen, men vil ikke v\u00e6re forpliktet til \u00e5 f\u00f8lge planen. Medvirkning og involvering Arbeidet med kvalitetsutviklingsplanen har v\u00e6rt ledet av en arbeidsgruppe i byr\u00e5dsavdeling for barnehage og skole der ogs\u00e5 etat for barnehage og etat for spesialpedagogiske tjenester har hatt faste representanter. Det har i tillegg v\u00e6rt jevnlige m\u00f8ter med en ressursgruppe best\u00e5ende av styrere, pedagogiske ledere, migrasjonspedagog og spesialpedagoger gjennom planprosessen, og egne m\u00f8ter der hovedverneombud, fagorganisasjoner og aktuelle medvirkningsr\u00e5d i kommunen ble invitert inn i prosessen. Kvalitetsutviklingsplanen har ogs\u00e5 v\u00e6rt dr\u00f8ftet med arbeidstakerorganisasjonene. Byr\u00e5det \u00f8nsket \u00e5 sikre bred medvirkning og involvering i alle ledd i kvalitetsutviklingsarbeidet i bergensbarnehagen. Det ble p\u00e5 et tidlig tidspunkt i prosessen orientert om planarbeidet p\u00e5 lederm\u00f8tene i byomr\u00e5dene, og gjennomf\u00f8rt prosessarbeid blant styrerne. Gjennom en omfattende medvirkningsprosess ble b\u00e5de ansatte i barnehagene, barnehagebarn og foreldre gitt anledning til \u00e5 gi innspill. Tre kommunale barnehager ble utfordret til \u00e5 innhente barnestemmen gjennom praksisfortellinger, samtaler, bilder og tegninger. Det ble ogs\u00e5 gjennomf\u00f8rt en sp\u00f8rreunders\u00f8kelse blant foreldre i syv kommunale barnehager i januar 2024. Innspill fra de ulike medvirkningsprosessene er fulgt opp og tatt med i i det videre arbeidet med kvalitetsutviklingsplanen. H\u00f8ringsprosessen Et utkast til kvalitetsutviklingsplan var p\u00e5 offentlig h\u00f8ring i perioden 7.mai -12. juni 2024 med egen temaside p\u00e5 Bergen kommunes nettsider, og oppslag p\u00e5 Kommunetorget. De kommunale barnehagene ble s\u00e6rlig oppfordret til \u00e5 involvere og oppmuntre foreldrer\u00e5dets arbeidsutvalg (FAU) og samarbeidsutvalg (SU) til \u00e5 gi h\u00f8ringsinnspill. I l\u00f8pet av h\u00f8ringsperioden kom det inn i alt 20 h\u00f8ringssvar. Innspillene fordelte seg mellom ulike styrernettverk, FAU og SU i flere kommunale barnehager, kommunale medvirkningsr\u00e5d og fagorganisasjonene. Ogs\u00e5 ICDP-trenere i Bergen kommune, et av de pedagogisk- psykologiske sentrene (PPS) samt noen privatpersoner ga innspill til planen. 5 Samtlige av innspillene til planutkastet er gjennomg\u00e5tt og vurdert, og flere av h\u00f8ringsinnspillene har f\u00f8rt til endringer i planen. Alle h\u00f8ringsinnspillene og merknadsskjema der de er kommentert, f\u00f8lger saken som vedlegg. Behandling av h\u00f8ringsinnspill Mange av h\u00f8ringsinnspillene omtalte planen som tydelig og med gode sammenhenger, og strategikartet som oversiktlig. Betegnelsen bergensbarnehagen om de kommunale barnehagene fikk bred st\u00f8tte b\u00e5de i medvirkningsprosessen og i h\u00f8ringsrunden. Valget av de fire satsingsomr\u00e5dene med tilh\u00f8rende m\u00e5l og strategier fikk ogs\u00e5 stor st\u00f8tte. En av h\u00f8ringsinstansene mente at planen var for lite konkret. Det kom ogs\u00e5 innspill p\u00e5 at planen var omfattende og hadde mange \u00abkulepunkter\u00bb. Etter h\u00f8ringsrunden har arbeids- og ressursgruppen jobbet videre med dette. Planen er bearbeidet med tanke p\u00e5 klarspr\u00e5k og struktur, og antall \u00abkulepunkt\u00bb kortet ned. Konkrete endringer som er gjort i teksten under m\u00e5l, strategier og tiltak framkommer n\u00e6rmere der disse omtales, under \u00abOm planen\u00bb. Byr\u00e5det vil presisere at kvalitetsutviklingsplan for bergensbarnehagen er en overordnet plan som skal peke ut retningen for kvalitetsutviklingsarbeidet og som derfor ikke skal v\u00e6re for detaljert. Den skal sikre at barnehagene har handlingsrom og autonomi innenfor de valgte satsingsomr\u00e5dene. Samtidig er m\u00e5let at planen skal v\u00e6re et verkt\u00f8y for det daglige arbeidet i bergensbarnehagen. Etter innspill fra h\u00f8ringsrunden, og for \u00e5 gj\u00f8re planen mer praksisn\u00e6r, er det blant annet arbeidet med \u00e5 videreutvikle kjennetegn p\u00e5 god praksis. Kjennetegnene tydeliggj\u00f8r n\u00e5 bedre hva som omhandler barna og hva som skal kjennetegne praksisen til personalet idet de skiller mellom det barna skal oppleve og det barnehagen skal gj\u00f8re. Flere av h\u00f8ringsinnspillene pekte p\u00e5 en bemanningssituasjon med h\u00f8yt sykefrav\u00e6r og at ressurssituasjonen er knapp i forhold til det \u00e5 kunne realisere satsingene i kvalitetsutviklingsplanen. Bemanning og ressurssituasjonen i barnehagesektoren generelt er ikke tema i kvalitetsutviklingsplanen. Budsjettrammene for barnehagesektoren i Bergen vedtas \u00e5rlig i forbindelse med Handlings- og \u00f8konomiplanen. Det forutsettes at tiltakene i planen l\u00f8ses innenfor budsjettrammen og ivaretas gjennom allerede eksisterende prosesser som videref\u00f8res inn i ny planperiode. Realisering av m\u00e5l og strategier i planen krever derfor en helhetlig tiln\u00e6rming og eventuelt omprioritering av ressurser. I forhold til sykefrav\u00e6r vil byr\u00e5det vise til at det nylig er innf\u00f8rt et n\u00e6rv\u00e6rsprosjekt som skal redusere sykefrav\u00e6ret, som har v\u00e6rt s\u00e6rlig h\u00f8yt etter koronaen. Gjennom n\u00e6rv\u00e6rsprosjektet er m\u00e5let \u00e5 \u00f8ke kvaliteten i tjenestene, gi ansatte en bedre arbeidshverdag og arbeidsmilj\u00f8, gj\u00f8re det lettere for ledere \u00e5 f\u00f8lge opp sine ansatte og redusere kostnadene til vikarer. I dette prosjektet er bergensbarnehagen prioritert. 2. Om planen Visjon og verdier I kvalitetsutviklingsplanen foresl\u00e5s det en ny visjon for bergensbarnehagen: Vi oppdager verden sammen. Barnehagen er for mange barn den f\u00f8rste arenaen hvor de blir kjent med verden utenfor hjemmet. Visjonen viser til viktigheten av at alle er en del av et felleskap. L\u00e6ring skjer f\u00f8rst og fremst gjennom at vi oppdager og forst\u00e5r verden sammen gjennom erfaringer, sanser og opplevelser. Visjonen er noe bergensbarnehagen skal st\u00e5 sammen om, og barn og foreldre skal kunne kjenne visjonen igjen i barnehagehverdagen. Personalet i bergensbarnehagen skal legge til rette for at barna f\u00e5r delta i et mangfoldig og stimulerende milj\u00f8 preget av varme \u2013 trygghet \u2013 undring - glede, som er de valgte verdiene 6 knyttet til visjonen. Verdiene skal st\u00f8tte opp under visjonen og det pedagogiske arbeidet i bergensbarnehagen. Varme handler om at personalet skal vise omsorg og hjertevarme. \u00c5 kjenne seg trygg er et grunnleggende behov og en forutsetning for barns trivsel. F\u00f8rst n\u00e5r barn er trygge kan de bruke energi p\u00e5 utforskning, lek og l\u00e6ring, og bedre t\u00e5le hverdagens utfordringer. Personalet skal ogs\u00e5 legge til rette for undring sammen med barna, fordi utforsking og skapende aktiviteter er viktig for \u00e5 tenke kritisk, for \u00e5 se ting fra ulike perspektiver og kunne reflektere over sine erfaringer. Sist, men ikke minst skal glede, humor og kreativitet vise seg i relasjonene og kulturen innad i fellesskapet i bergensbarnehagen. Visjonen med tilh\u00f8rende verdier er retningsgivende for innholdet i kvalitetsutviklingsplanen. Planens satsingsomr\u00e5der Kvalitetsutviklingsplanen er bygget opp rundt fire satsingsomr\u00e5der med foresl\u00e5tte m\u00e5l og strategier for hvordan bergensbarnehagen skal arbeide med hver av disse. For hvert satsingsomr\u00e5de er det utarbeidet kjennetegn p\u00e5 hva dette inneb\u00e6rer for personalet, hva barna skal oppleve og hva foreldre skal kjenne igjen. Livsmestring M\u00e5l: I bergensbarnehagen utvikler barna robusthet i et milj\u00f8 preget av trygghet, glede og mestringsopplevelser Strategi: Personalet skaper trygge og forutsigbare rammer Strategi: Personalet legger til rette for et barnehagemilj\u00f8 preget av humor, glede og kreativitet For barna i bergensbarnehagen betyr planens satsing p\u00e5 livsmestring at de skal oppleve trygghet og forutsigbarhet i store og sm\u00e5 overganger. Ordlyden i den f\u00f8rste strategien er endret etter h\u00f8ringsrunden, og ordene anerkjennelse og sensitivitet er byttet ut. Barna skal oppleve utfordringer, l\u00e6re \u00e5 h\u00e5ndtere motgang og \u00e5 akseptere at de selv er gode nok, uavhengig av hva de mestrer. Barna skal erfare at bergensbarnehagen har et kreativt og engasjert personale som bidrar med varierte impulser og inspirasjon, og som v\u00e5ger \u00e5 utfordre seg selv og hverandre. Robuste barn skaper gode relasjoner, l\u00e6rer og kan si ifra uten \u00e5 oppleve det som et nederlag. Kjennetegn p\u00e5 god praksis i arbeidet med livsmestring er at personalet snakker om og undrer seg over f\u00f8lelser sammen med barna, skaper rom for at barna f\u00e5r forhandle og inng\u00e5 kompromisser i leken og at alle kan delta i aktiviteter som fremmer kreativitet, samarbeid og refleksjon. Personalet skal legge til rette for at barna utvikler kapasitet for \u00e5 regulere og h\u00e5ndtere f\u00f8lelser og mestre hverdagsutfordringer gjennom positive erfaringer sammen med andre. Det fremmer trivsel og livsglede. Personalet skal ogs\u00e5 legge til rette for at uterommet brukes aktivt gjennom en utforskende tiln\u00e6rming til de mulighetene naturen byr p\u00e5. Lek M\u00e5l: I bergensbarnehagen er leken et grunnlag for trivsel, glede og utvikling Strategi: Personalet tilrettelegger lekemilj\u00f8et med utgangspunkt i barnas interesser og forutsetninger Strategi: Personalet st\u00f8tter barnas deltakelse i lek 7 Kvalitetsutviklingsplanens satsing p\u00e5 lek bygger p\u00e5 at leken har en egenverdi. I leken tilegner barna seg kunnskaper i samspill med andre. Etter h\u00f8ringsrunden ble det foretatt en spr\u00e5klig presisering der ordet utvikling er lagt til i m\u00e5let. Den f\u00f8rste strategien er endret ved at barnas behov er endret til barnas forutsetninger. I den andre strategien er ordet sensitiv tatt bort. Lek og l\u00e6ring er tett sammenvevd i barns liv. Lekemilj\u00f8et i bergensbarnehagen skal gi barna mulighet til \u00e5 oppdage verden sammen og inspirere til fryd, undring, kreativitet og samspill. Barna i bergensbarnehagen skal erfare at de kan p\u00e5virke egen lek og utformingen av lekemilj\u00f8et, gis kroppslige utfordringer og f\u00e5r videreutvikle leken b\u00e5de inne og ute. Kjennetegn p\u00e5 god praksis i arbeidet med lek er at personalet legger til rette for et lekemilj\u00f8 som stimulerer til kreativitet og undring. Lekemilj\u00f8et gj\u00f8res tilgjengelig for alle barn gjennom en god balanse mellom hensynet til enkeltbarnet og til barnegruppen. For at barna skal utvikle lekekompetanse, m\u00e5 personalet kjenne til barnas ulike interesser og forutsetninger og v\u00e6re aktivt til stede i barnas lek. Personalet skal v\u00e6re lydh\u00f8re for barnas uttrykk, og fange opp barn som strever i leken. Spr\u00e5k M\u00e5l: I bergensbarnehagen utvikles barnas spr\u00e5k i lek og fellesskap Strategi: Personalet observerer, fanger opp og tilrettelegger for barns spr\u00e5kutvikling Strategi: Personalet legger til rette for et rikt spr\u00e5kmilj\u00f8 med vekt p\u00e5 utforsking, undring, nysgjerrighet og kreativitet Kvalitetsutviklingsplanens satsing p\u00e5 spr\u00e5k bygger p\u00e5 betydningen god spr\u00e5kutvikling har for barn b\u00e5de p\u00e5 kort og lang sikt. Evnen til \u00e5 bruke spr\u00e5ket er avgj\u00f8rende for l\u00e6ring, sosiale relasjoner og vennskap, og vil ha betydning ogs\u00e5 for skolegang og arbeidsliv. Spr\u00e5k er mer enn verbalspr\u00e5ket, og barn uttrykker seg ogs\u00e5 kroppslig gjennom gester, lyder, blikk og mimikk. Etter h\u00f8ringsrunden ble m\u00e5let og strategiene noe omformulert. Ordet \u00abutvikle\u00bb ble valgt framfor \u00abstyrke\u00bb om barns spr\u00e5kutvikling. Rekkef\u00f8lgen p\u00e5 de to strategiene ble ogs\u00e5 byttet om. Kvaliteten p\u00e5 spr\u00e5kmilj\u00f8et i barnehagen har stor betydning for det enkelte barnets spr\u00e5kutvikling. Det viktigste spr\u00e5kstimuleringsarbeidet i barnehagen skjer i hverdagsaktiviteter, lek og samtaler. Bergensbarnehagen skal ha et variert utvalg av barneb\u00f8ker som skal v\u00e6re tilgjengelig og brukes til inspirasjon. Varierte spr\u00e5kaktiviteter gir barna felles opplevelser og referanserammer i lek og samtaler. Personalet i bergensbarnehagen skal ha rutiner for jevnlig observasjon for \u00e5 fange opp barn som strever med spr\u00e5ket, og de skal ha kunnskap og verkt\u00f8y som kan identifisere hva barna trenger hjelp til. Ved behov skal personalet samarbeide med andre tjenester som kan st\u00f8tte dette arbeidet. Kjennetegn p\u00e5 god praksis i arbeidet med spr\u00e5k i bergensbarnehagen er at personalet bruker humor og kreativitet i utforskningen av spr\u00e5ket sammen med barna. Personalet setter ord p\u00e5 og benevner hverdagsaktiviteter. Barna i bergensbarnehagen skal erfare at det f\u00e5r uttrykke egne \u00f8nsker og behov, opplever \u00e5 bli forst\u00e5tt og l\u00e6rer \u00e5 forst\u00e5 andre. Alle skal gis anledning til \u00e5 delta i fellesskapet, uavhengig av hvordan de kommuniserer. 8 Medvirkning M\u00e5l: I bergensbarnehagen medvirker barna i trygge fellesskap Strategi: Personalet legger til rette for at barna deltar i demokratiske prosesser Strategi: Personalet samarbeider med foreldrene i arbeidet med barns medvirkning Kvalitetsutviklingsplanens satsing p\u00e5 medvirkning handler om barnas innflytelse p\u00e5 det som skjer i barnehagehverdagen. Barnas behov og forutsetninger skal gjenspeiles i lek og aktiviteter. N\u00e5r barnas ytringer, f\u00f8lelser, interesser og opplevelser blir lyttet til og tatt hensyn til, erfarer de \u00e5 v\u00e6re betydningsfulle bidragsytere i fellesskapet. B\u00e5de barn og foreldre skal gis mulighet til \u00e5 uttrykke sine meninger og disse skal vektlegges og p\u00e5virke barnehagens praksis. Selv om medvirkning skjer i \u00f8yeblikket, kreves det ogs\u00e5 en systematisk tiln\u00e6rming. Personalet benytter pedagogiske verkt\u00f8y jevnlig for \u00e5 identifisere barnas behov, interesser og \u00f8nsker. Kjennetegn p\u00e5 god praksis er at personalet reflekterer rundt hva medvirkningsbegrepet inneb\u00e6rer og hvordan de fremmer barnas stemme i det pedagogiske arbeidet. Personalet reflekterer ogs\u00e5 over hvordan mangfoldet i barne- og foreldregruppen skal ivaretas. Foreldreunders\u00f8kelser i bergensbarnehagen peker ut informasjon og medvirkning som omr\u00e5der der foreldre er mindre forn\u00f8yde. Bergensbarnehagen skal bruke ulike former for pedagogisk dokumentasjon for \u00e5 bidra til at foreldrene forst\u00e5r barnehagens pedagogiske praksis. Forutsetninger for m\u00e5loppn\u00e5else For \u00e5 kunne arbeide godt med de fire satsingsomr\u00e5dene peker planen p\u00e5 flere forhold som b\u00f8r v\u00e6re til stede og forutsettes \u00e5 ligge til grunn. En viktig forutsetning er god samhandling i laget rundt barna. I dette ligger b\u00e5de involvering og tett samarbeid med barnets foreldre, men ogs\u00e5 samarbeid med ulike relevante tjenester p\u00e5 tvers av sektorer, fag- og yrkesgrupper er avgj\u00f8rende for \u00e5 etablere trygghet og en god hverdag for alle barn. Foreldre skal oppleve at de f\u00e5r god informasjon knyttet til sitt barn. S\u00e6rlig viktig er det \u00e5 skape struktur og forutsigbarhet i tilvenningsfasen. Personalet m\u00e5 etterstrebe \u00e5 gj\u00f8re denne overgangen s\u00e5 god som mulig. Det skal tas hensyn til enkeltbarnet i god og tillitsfull dialog med foreldrene. Tilvenningsfasen skal bygge p\u00e5 personalets helhetlige vurderinger knyttet til b\u00e5de enkeltbarn og barnegruppen. For det andre er det avgj\u00f8rende for m\u00e5loppn\u00e5else med de valgte satsingene i bergensbarnehagen at b\u00e5de barn, foreldre og personalet opplever seg som deltakere i et inkluderende fellesskap. Barna skal kjenne at de er betydningsfulle og har utbytte og kan delta i lek og aktiviteter ut fra sine forutsetninger. Aktiviteter som fremmer samarbeid og fellesskap gj\u00f8r at barna blir i stand til \u00e5 ta hensyn til andre, uttrykke egne meninger og f\u00f8lelser. Vennskap i leken og det \u00e5 h\u00f8re til i en gruppe er med \u00e5 utvikle barns sosiale kompetanse, noe som igjen danner grunnlag for \u00e5 h\u00e5ndtere f\u00f8lelser og hverdagsutfordringer. Til sist er det avgj\u00f8rende for h\u00f8y kvalitet at bergensbarnehagen evner \u00e5 v\u00e6re en l\u00e6rende organisasjon der personalets kompetanse tas i bruk, og som kjennetegnes av samarbeid for \u00e5 oppn\u00e5 felles m\u00e5l. Dette fordrer en tydelig ledelse av kvalitetsutviklingsarbeidet. God lederforankring er derfor sentralt. Sammen med barnehagens lederteam skal styrer legge til rette for at personalet jevnlig reflekterer over egen praksis, og driver systematisk vurderingsarbeid. For \u00e5 styrke personalets relasjonskompetanse bruker bergensbarnehagen International Child Development Programme (ICDP) som metode. Dette skal kjennes igjen i hvordan personalet m\u00f8ter barn og foreldre med sensitivitet, raushet, varme og positiv grensesetting. 9 Tiltak I kvalitetsutviklingsplan for bergensbarnehagen legges det fram en rekke tiltak som skal st\u00f8tte opp under satsingsomr\u00e5dene. Noen tiltak vil v\u00e6re gjennomg\u00e5ende for hele perioden, mens andre tiltak vil v\u00e6re mer spisset og ha et kortere tidsperspektiv. Siden satsingsomr\u00e5dene er overlappende og henger sammen med hverandre tar noen av tiltakene sikte p\u00e5 \u00e5 realisere flere satsingsomr\u00e5der. Kvalitetsutviklingsplanen peker ut flere omr\u00e5der som personalet skal f\u00e5 \u00f8kt kompetanse om, som: - hvordan skape et inkluderende barnehagemilj\u00f8 - relasjonskompetanse (ICDP) - organisatorisk, fysisk og relasjonelt lekemilj\u00f8 - spr\u00e5kutvikling og spr\u00e5kstimulerende milj\u00f8 - hvordan sikre at alle barn f\u00e5r medvirke i barnehagehverdagen - medvirkning i foreldresamarbeidet - observasjon og analyse Tiltakene i kvalitetsutviklingsplanen kan deles inn i henholdsvis tiltak som krever oppf\u00f8lging og iverksettes av barnehageeier ved etat for barnehage, og tiltak som krever oppf\u00f8lging og iverksettes av styrer og lederteam i den enkelte barnehage: Tiltak som krever oppf\u00f8lging fra barnehageeier \u2022 Etat for barnehage skal utarbeide kompetansehevende tiltak som skal st\u00f8tte barnehagene i arbeidet med kvalitetsutvikling. Bergensbarnehagen sin versjon og verdiene skal sammen med kvalitetsutviklingsplanen sine m\u00e5l med strategier danne grunnlag for kompetansehevende tiltak. \u2022 Etat for barnehage skal s\u00f8rge for at verkt\u00f8y, ressurser og planmaler samsvarer med innholdet i kvalitetsutviklingsplanen og de konkrete tiltakene. \u2022 Etat for barnehage skal s\u00f8rge for at alle barnehagene deltar i kompetansehevende tiltak innenfor de fire satsingsomr\u00e5dene i l\u00f8pet av gjeldende planperiode. Barnehageeier strukturerer tiltakene slik at den enkelte barnehages satsinger og utviklingsbehov ivaretas. \u2022 Etat for barnehage skal f\u00f8lge opp og st\u00f8tte den enkelte barnehages kvalitetsutviklingsarbeid i tr\u00e5d med de prosessene som er beskrevet under systematisk vurderingsarbeid. \u2022 Etat for barnehage skal sikre at m\u00e5l, strategier og kjennetegn er sentrale i det systematiske kvalitetsutviklingsarbeidet b\u00e5de for den enkelte barnehage og for barnehageeier. \u2022 Etat for barnehage skal v\u00e6re sentrale i arbeidet med \u00e5 st\u00f8tte barnehagenes kvalitetsutviklingsarbeid. \u2022 Etat for barnehage skal samarbeide med andre etater og fagmilj\u00f8er for at barnehagene f\u00e5r n\u00f8dvendig kompetanse for \u00e5 s\u00f8rge for et likeverdig og godt barnehagetilbud for alle barn. Tiltak som krever oppf\u00f8lging i barnehagen \u2022 Styrer har ansvar for at barnehagen deltar p\u00e5 og f\u00f8lger opp kompetansehevingstiltakene Etat for barnehage legger til rette for. \u2022 Barnehagen skal benytte kjennetegn p\u00e5 god praksis for \u00e5 vurdere m\u00e5loppn\u00e5else, og for \u00e5 indentifisere hvilke omr\u00e5der det er behov for \u00e5 utvikle/styrke. \u2022 Styrer skal, i samarbeid med sitt lederteam, gj\u00f8re vurderinger knyttet til prioritering av de ulike tiltakene, med utgangspunkt i barnehagens behov. 10 \u2022 Det systematiske vurderingsarbeidet gir struktur i kvalitetsutviklingsarbeidet og s\u00f8rger for retning, fremgang og gode arbeidsprosesser for den enkelte barnehage. I tr\u00e5d med dette skal barnehagen beskrive m\u00e5l for kvalitetsutviklingsarbeidet og plan for intern oppf\u00f8lging i sin egen \u00e5rsplan. \u2022 Styrer skal s\u00f8rge for at satsinger i kvalitetsutviklingsplanen sees igjen i valgte utviklingsm\u00e5l. \u2022 Lederteamet skal ha et felles ansvar for \u00e5 f\u00f8lge opp kompetansehevingstiltak slik at hele personalgruppen er involvert og bidrar i arbeidet. \u2022 Styrer skal, i samarbeid med barnehagens lederteam, s\u00f8rge for at barn, foreldre og personalet medvirker i barnehagens kvalitetsutviklingsarbeid. \u2022 Barnehagens styrer har, sammen med lederteamet, ansvar for \u00e5 gj\u00f8re seg kjent med verkt\u00f8y, ressurser og planmaler. Etat for barnehage gj\u00f8r tilgjengelig. Barnehagene m\u00e5 videre vurdere hvilke verkt\u00f8y og ressurser som er hensiktsmessige \u00e5 benytte i kvalitetsutviklingsarbeidet. \u2022 I tr\u00e5d med det systematiske vurderingsarbeidet skal barnehagens kvalitetsutviklingsarbeid vurderes \u00e5rlig. Tiltakene som er nevnt over har ikke \u00f8konomiske konsekvenser. 11 "
}