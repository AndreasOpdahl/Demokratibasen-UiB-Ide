{
  "dokument_id": "52ed75ed-5fe7-54fe-91e3-07dda77665ae",
  "doc_type": "case_presentation",
  "kommune": 4601,
  "tittel": "\u00c5sane gnr 172 bnr 81 Nedre Prestavegen 5 Klage over avslag p\u00e5 s\u00f8knad om oppf\u00f8ring av bod, og fasadeendring og bruksendring p\u00e5 naust\n",
  "url": "https://bergen.kommune.no/politikere-utvalg/api/fil/bk360/9955273/Framstilling-Asane-gnr-172-bnr-81-Nedre-Prestavegen-5-Klage-over-avslag-pa-soknad-om-oppforing-av-bod-og-fasadeendring-og-bruksendring-pa-naust-",
  "tekst": " BYR\u00c5DET Byr\u00e5dssak /24 Saksframstilling V\u00e5r referanse: 2023/263045-6 \u00c5sane gnr 172 bnr 81 Nedre Prestavegen 5 Klage over avslag p\u00e5 s\u00f8knad om oppf\u00f8ring av bod, og fasadeendring og bruksendring p\u00e5 naust Hva saken gjelder: Saken gjelder klage over avslag datert 13.10.2023 p\u00e5 s\u00f8knad om oppf\u00f8ring av bod (ca. 19 m2 BRA), fasadeendring p\u00e5 naust i form av takvinduer og bruksendring av 2. etasje i naust til oppholdsrom. Avslaget ble gitt da en kom til at det ikke er grunnlag for \u00e5 dispensere fra KPA 2018 \u00a7 3.1 Plankrav og \u00a7 6.1.1 om byggegrense langs sj\u00f8, jf. pbl. \u00a7 19-2. Vedtaket er ogs\u00e5 gitt med hjemmel i pbl. \u00a7 29-2 om visuelle kvaliteter. Vedtaket ble p\u00e5klaget av ansvarlig s\u00f8ker, Forum Arkitekter AS v/ Per Hammer, p\u00e5 vegne av tiltakshaverne Liv og Paal Dahl i klage datert 03.11.2023 og supplerende klage 10.11.2023. Eiendommen er uregulert. KPA 2018 viser den som \u00f8vrig byggesone / kombinert form\u00e5l i sj\u00f8, og innenfor hensynsone funksjonell strandsone og historisk veifar (6,2%). Tiltakene er avhengig av dispensasjon fra KPA 2018 \u00a7 3.1 Plankrav og \u00a7 6.1.1 om byggegrense langs sj\u00f8. Det er s\u00f8kt om dispensasjon, jf. pbl. \u00a7 19-1. Tiltakene er allerede etablert, og er gjenstand for ulovlighetsoppf\u00f8lging (ULOV-2022/25813). Det ble gjennomf\u00f8rt befaring den 06.02.2023 hvor det ble konstatert at det var utf\u00f8rt terrenginngrep, anlagt murer, oppf\u00f8rt en altan p\u00e5 ca. 56 m2 p\u00e5 fasaden mot s\u00f8r for boligen, takoverbygg p\u00e5 fasade mot vest, oppf\u00f8rt et anneks og fasade - og bruksendret naustet. Det ble sendt p\u00e5legg om opph\u00f8r av bruk, retting og ilegging av tvangsmulkt 13.04.2023. Naustet ble godkjent i 2005, men takvinduene i naustet er satt inn i 2022. Saken er sendt til politisk behandling da den ikke er omfattet av sakene som skal stilles i bero, da tiltakene er etablert etter 01.07.2009. Den 13.10.2023 ble gitt rammetillatelse til terrenginngrep i form av utfylling inntil mur og gangvei ned til naust, Altan p\u00e5 ca. 56m2, takoverbygg p\u00e5 ca. 16 m2, samt mur med en lengde p\u00e5 ca. 23 m med en maks h\u00f8yde p\u00e5 ca. 4,4 m pluss gjerde. Det er foretatt nabovarsling i tr\u00e5d med pbl. \u00a7 21-3 og det er ikke mottatt merknader. Bymilj\u00f8etaten uttaler den 11.10.2023 at de ikke frar\u00e5der at det dispenseres for fasade- og bruksendring av naust. Under tvil frar\u00e5der en ikke at det gis dispensasjon for murer og bod, grunnet utforming av det n\u00e6rliggende omr\u00e5det samt plassering av lovlige tiltak p\u00e5 eiendommen. Dette gir begrenset synlighet fra sj\u00f8 og vil i liten grad \u00f8ke privatisering av strandsonen utover hva som er lovlig situasjon. Klagers anf\u00f8rsler: Klager anf\u00f8rer at det er urimelig at plankrav trekkes frem som avslagsgrunn for tiltaket, da plankrav gjelder for tiltak av st\u00f8rre kompleksitet med vesentlig st\u00f8rre konsekvenser enn det oms\u00f8kte. Bruksendring og fasadeendring gir ingen vesentlig endring i forhold til den bruk bygget allerede er godkjent for. Et oppholdsareal (treningsrom) kan vanskelig sies \u00e5 representere flere timer med menneskelig tilstedev\u00e6relse enn hva vedlikeholdsarbeid og en interesser for fiske/b\u00e5tliv og sj\u00f8-basert fritidsaktivitet representerer. Om man dyrker sin 1 interesse for treb\u00e5ter eller trening, vil nytten av bygget uansett relatere seg til begrenset privat bruk. Loftet er ikke tiltenkt overnatting, utleie eller annen form for bruk som sammenfaller med boligareal. Det vises til at naustet p\u00e5 eiendommen er st\u00f8rre enn KPA sine f\u00f8ringer om utforming av naust. Det er feil av kommunen \u00e5 vilk\u00e5rlig ta inn krav til maksimalt vindusareal som enkeltst\u00e5ende utformingskrav. De oms\u00f8kte takvinduene framst\u00e5r sm\u00e5 og lite framtredende og bidrar til en god oppdeling av takflaten de st\u00e5r i. Vinduene samsvarer ogs\u00e5 med byggeskikken i omr\u00e5det der flere tilsvarende bygninger har takvinduer. Det vises s\u00e6rskilt til eiendommen 172/73 hvor kommunen ga tillatelse til fasadeendring av naust i 2017. Kommunen har ogs\u00e5 gitt tillatelse til fasadeendringer p\u00e5 eiendommen 172/45. Det finnes ogs\u00e5 frittst\u00e5ende boder p\u00e5 begge eiendommene. Klager forst\u00e5r ikke kommunens skj\u00f8nn n\u00e5r fagetaten betrakter bod bygningen som sv\u00e6rt dominerende. De dominerende elementer i omr\u00e5det er derimot kaianleggene og den \u00f8vrig bebyggelse som helhet. Bodens plassering er p\u00e5 langt n\u00e6r framtredende. Bymilj\u00f8etatens uttalelse trekkes frem. Det vises til klagen i sin helhet. Fagetatens vurdering og anbefaling: Plan- og bygningsetaten som fagetat anbefaler at vedtaket opprettholdes. En er ikke enig i at det er vilk\u00e5rlig \u00e5 ta inn krav til maksimalt vindusareal som enkeltst\u00e5ende utformingskrav uten \u00e5 ogs\u00e5 vurdere alle nye utformingskrav som helhet. Bruksendring av 2. etasje og innsetting av takvinduer strider mot kommuneplanens bestemmelse \u00a7 27.7.6 med tanke p\u00e5 vindusareal, vinduenes plassering og bruken av naustet. Bruksendringen av naustet vil gi vesentlig endring i forhold til den bruk bygget allerede er godkjent for. Det er gitt tillatelse til oppf\u00f8ring av naust med bruksareal p\u00e5 81,1 m 2 og bebygd areal p\u00e5 58,5 m 2. Byggets oms\u00f8kte bruk strider med forhold til dets funksjon, som er naust. Etter fagetatens vurdering foreligger det ikke usaklig forskjellsbehandling i saken, da tilfellene klager har vist til ikke er faktisk og rettslig like denne saken. P\u00e5 eiendom gnr 172 bnr 73 ble det den 10.12.2007 gitt tillatelse til fasadeendring av eksisterende naust, samt oppf\u00f8ring av terrasse. Fasadeendringen var 1 vindu og 1 d\u00f8r og kan av den grunn ikke sammenlignes med denne saken. P\u00e5 eiendom gnr 172 bnr 45 ble det den 03.04.2014 gitt rammetillatelse bruksendring av deler av bygg fra filmstudio til bolig. Bruksendringen medf\u00f8rte at antall boenheter i bygget \u00f8kte fra 3 til 4. Saken omhandlet ogs\u00e5 fasadeendringer. Den 10.06.2015 ble det gitt tillatelse til oppf\u00f8ring av bygg med 4 boder, areal 22,14 m2, p\u00e5 eiendommen. Fagetaten opprettholder vurderingen om at det ikke er grunnlag for \u00e5 dispensere fra KPA 2018 \u00a7 3.1 Plankrav, jf. pbl. \u00a7 19-2. Det at omr\u00e5det er utbygget vil v\u00e6re egnet til \u00e5 avdempe behovet for ytterligere avklaringer av forhold som infrastruktur og trafikk. Dette forholdet kan imidlertid ikke v\u00e6re egnet til \u00e5 tilsi en lempeligere avklaring hva gjelder behovet for ivaretakelse av gjenst\u00e5ende naturverdier i omr\u00e5det. Som klager viser til, er det er etablert en rekke strandsonetiltak til privatbruk i omr\u00e5det. En planmessig avklaring ville ta hensyn til omr\u00e5det som s\u00e5dan og gi en bredere vurdering s\u00e6rlig av de natur- og rekreasjonsverdiene som knytter seg til omr\u00e5det. Slike forhold er s\u00e6rlig viktige sett i lys av det vernet som strandsonen er underlagt. En har forst\u00e5else for tiltakshavers praktiske behov, men personlige interesser i strandsoneforvaltning vektlegges ikke. Bakgrunnen for dette er at eierforhold vil v\u00e6re skiftende over tid, mens plan- og bygningsmyndighetene skal styre arealbruken i kommunen i et langsiktig perspektiv, jf. Ombudsmannens uttalelse 26. januar 2016 (SOM-2014-3266). Det f\u00f8lger av forarbeidene at det bare er i tilfeller der det foreligger \u00abhelt spesielle sosialmedisinske, personlige og menneskelige hensyn\u00bb at personlige interesser kan tillegges vekt, samt at slike hensyn \u00abnormalt ikke har avgj\u00f8rende vekt i dispensasjonssaker etter plan- 2 og bygningsloven\u00bb jf. Ot-prp.nr 32 (2007-2008) s. 242. Fagetaten kan ikke se at det foreligger slike hensyn i denne saken. Ulempene er av allmenn karakter, ved at det tilrettelegges for en uavklart bruk og arealdisponering i et pressomr\u00e5de med mange interesser. Privatiserende innretninger har ikke bare betydning for tilgjengeligheten til omr\u00e5det, men ogs\u00e5 for naturhensyn og landskapshensyn. Videre opprettholder fagetaten vurderingen om at det ikke er grunnlag for \u00e5 dispensere fra KPA 2018 \u00a7 6.1.1 om byggegrense langs sj\u00f8, jf. pbl. \u00a7 19-2. Boden plasseres opp\u00e5 en allerede h\u00f8y mur og vil virke ruvende og dominerende fra sj\u00f8siden. Det f\u00f8res en streng dispensasjonspraksis i strandsonen, og oms\u00f8kt bod blir sv\u00e6rt synlig fra sj\u00f8en og vil stride mot prinsippet med overordnede f\u00f8ringer for nasjonalt strandsonevern. Bruksendring av naustets 2. etasje til varig opphold er ikke i samsvar med et naust sin funksjon og strider mot bestemmelsen i kommuneplanen som omhandler naust. Det settes samtidig inn to takvinduer mot sj\u00f8en for \u00e5 f\u00e5 lys inn i rommet. Denne fasadeendringen strider ogs\u00e5 mot kommuneplanens bestemmelser for naust med tanke p\u00e5 plassering og tillat lysareal p\u00e5 3 % av rommets areal. Det ble gitt tillatelse til muren p\u00e5 vilk\u00e5r om at det sendes inn dokumentasjon p\u00e5 at fjernvirkningen av muren dempes. En bod opp\u00e5 denne vil v\u00e6re uheldig forsterke fjernvirkningen fra sj\u00f8en. Det vises ellers til fagetatens notat datert 04.01.2024 i sin helhet. \u00d8konomiske konsekvenser: Ikke relevant. Byr\u00e5dets vurdering og anbefaling/konklusjon: Byr\u00e5det har vurdert saken og anbefaler at klagen tas delvis til f\u00f8lge. Etter byr\u00e5dets vurdering er det grunnlag for \u00e5 dispensere fra KPA 2018 \u00a7 3.1 Plankrav og \u00a7 6.1.1 om byggegrense langs sj\u00f8 for etablering av bod p\u00e5 19 m2. Det fremg\u00e5r av pbl. \u00a7 19-2 andre ledd at: \u00abDispensasjon kan ikke gis dersom hensynene bak bestemmelsen det dispenseres fra, hensynene i lovens form\u00e5lsbestemmelse eller nasjonale eller regionale interesser, blir vesentlig tilsidesatt. Fordelene ved \u00e5 gi dispensasjon skal v\u00e6re klart st\u00f8rre enn ulempene\u00bb. Plankravet skal sikre en bred, helhetlig og grundig vurdering av arealbruken i et bestemt omr\u00e5de, hvor offentlige myndigheter, grunneiere og andre ber\u00f8rte f\u00e5r anledning til \u00e5 fremme sine synspunkter i prosessen frem mot reguleringsvedtaket. Hovedhensynet bak byggeforbudet langs sj\u00f8 er \u00e5 verne strandsonen mot byggetiltak og terrenginngrep for \u00e5 sikre natur- og kulturmilj\u00f8, friluftsliv, landskap og allmennhetens interesser, samt \u00e5 hindre at tilgjengeligheten til sj\u00f8 reduseres. Etter byr\u00e5dets vurdering vil ikke de nevnte hensynene bli \u00abvesentlig tilsidesatt\u00bb ved at det dispenseres for etablering av bod p\u00e5 19 m2. Byr\u00e5det mener at det i denne saken b\u00f8r legges vekt p\u00e5 at boden har en n\u00e6r tilknytning til boligen p\u00e5 eiendommen, og at dette ikke er et omr\u00e5de som er tilgjengelig for allmennheten. Det legges ogs\u00e5 vekt p\u00e5 at boden plasseres mellom boligen og naustet. Dette bidrar til \u00e5 dempe synlighet fra sj\u00f8, og dermed p\u00e5virkningen p\u00e5 strandsonen visuelt sett (se bilder under). Boden vil ikke ha noen p\u00e5virkning p\u00e5 infrastruktur, og endrer ikke bruken av eiendommen som boligeiendom. Det legges videre vekt p\u00e5 at Bymilj\u00f8etaten ikke har frar\u00e5det boden. 3 Byr\u00e5det mener videre at fordelene med \u00e5 dispensere fra KPA 2018 \u00a7 3.1 Plankrav og \u00a7 6.1.1 om byggegrense langs sj\u00f8 for etablering av bod p\u00e5 19 m2 er \u00abklart st\u00f8rre enn ulempene\u00bb. Som nevnt plasseres boden i n\u00e6r tilknytning til boligen, og gir dermed begrensede ulemper for allmennheten. Eventuell visuelle ulemper dempes av at boden plasseres i tett tilknytning med boligen, og at den ligger mellom boligen og naustet. Byr\u00e5det finner \u00e5 legge vekt p\u00e5 lagringsplass som en objektiv fordel som det kan legges vekt p\u00e5 i dette tilfellet. Form\u00e5lsbestemmelsen i pbl. \u00a7 1-1 viser at pbl. skal fremme b\u00e6rekraftig utvikling, sikre medvirkning, vurdere virkninger for milj\u00f8 og samfunn samt sikre \u00e5penhet. Etter gjennomgangen av dispensasjonsvurderingene, kan ikke byr\u00e5det se at hensynene som form\u00e5lsparagrafen skal ivareta blir vesentlig tilsidesatt dersom det dispenseres for boden. Byr\u00e5det er etter dette kommet til at de rettslige vilk\u00e5rene for \u00e5 dispensere er oppfylt, jf. pbl. \u00a7 19-2, andre ledd. Etter pbl. \u00a7 19-2, f\u00f8rste ledd er det da opp til forvaltningens frie skj\u00f8nn om det skal dispenseres, jf. formuleringen om at kommunen \u00abkan\u00bb gi varig eller midlertidig dispensasjon. I dette tilfellet er byr\u00e5det av den oppfatning at det kan gis dispensasjon fra plankrav og byggegrense langs sj\u00f8 for plassering av bod. Etter byr\u00e5dets vurdering innehar boden tilfredsstillende visuelle kvaliteter for sin funksjon som bod, jf. pbl. \u00a7 29-2. Byr\u00e5det mener imidlertid at det ikke er grunnlag for \u00e5 dispensere fra KPA 2018 \u00a7 3.1 Plankrav og \u00a7 6.1.1 om byggegrense langs sj\u00f8 for bruksendring av naustets 2.etasje og takvinduer da hensynene bak bestemmelsene vil bli \u00abvesentlig tilsidesatt\u00bb, jf. pbl. \u00a7 19-2. Det er s\u00f8kt om bruksendring til oppholdsrom, samt fasadeendring i form av innsetting av takvinduer. Dersom det gis tillatelse til bruksendring, kan arealet fritt benyttet til rom som omfattes av dette begrepet, som for eksempel stue, soverom, kj\u00f8kken med mer. En eventuell tillatelse f\u00f8lger eiendommen og det kan derfor ikke legges vekt p\u00e5 at klager opplyser at; \u00abLoftet er ikke tiltenkt overnatting, utleie eller annen form for bruk som sammenfaller med boligareal\u00bb. Dersom det gis tillatelse til bruksendring, st\u00e5r tiltakshaver fritt til \u00e5 benytte loftet til varig opphold. Byr\u00e5det ser at det kan tale for dispensasjon i dette konkrete tilfellet at naustet ligger p\u00e5 en boligeiendom. Byr\u00e5det er likevel av den oppfatning at det vil v\u00e6re uheldig \u00e5 bruksendre andre etasje i naustet, da dette kan gi veldig mange i kommunen forventninger om tilsvarende tillatelser. Byr\u00e5det \u00f8nsker ikke \u00e5 \u00e5pne opp for en slik endret arealbruk gjennom enkeltsaker. Et naust er et bygg for oppbevaring av b\u00e5t med tilh\u00f8rende utstyr. Byr\u00e5det mener at det vil v\u00e6re uheldig \u00e5 bruksendre i denne saken da det gj\u00f8r naustet til noe annet enn bygningstypen tilsier det skal v\u00e6re. Den samme vurderingen gjelder ogs\u00e5 for takvinduene. Takvinduer p\u00e5 et naust gir et inntrykk av at det ikke er et naust. Byr\u00e5det ser at det kan oppleves urettferdig at naboeiendommen har f\u00e5tt tillatelse til takvinduer. Naboeiendommen fikk tillatelse til fasadeendring i 2007, og strandsonevernet har blitt strengere siden den gang. Det er med andre ord et annet rettslig og faktisk utgangspunkt n\u00e5. 4 Da byr\u00e5det er kommet til at hensynene vil bli vesentlig tilsidesatt ved en dispensasjon, foretas det ikke en vurdering av om fordelene ved \u00e5 dispensere vil v\u00e6re klart st\u00f8rre enn ulempene da vilk\u00e5rene for dispensasjon er kumulative, jf. pbl. \u00a7 19-2. Byr\u00e5det anbefaler at klagen tas delvis til f\u00f8lge. Vedtakskompetanse: I medhold av Reglement for Bergen bystyre og utvalgene 2023-2027 punkt 6.8.2, jf. bystyresak 368/23, er myndigheten til \u00e5 behandle klagesaker etter plan- og bygningsloven, med unntak av klagesaker som bystyret i plan eller vedtekt har fastsatt skal behandles av bystyret eller annet organ og klagesaker som er delegert til byr\u00e5det, delegert til Utvalg for milj\u00f8 og byutvikling. Dersom klagen ikke tas til f\u00f8lge, skal saken sendes til Statsforvalteren i Vestland for endelig avgj\u00f8relse. Byr\u00e5det innstiller til utvalg for milj\u00f8 og byutvikling \u00e5 fatte f\u00f8lgende vedtak: 1. Plan- og bygningsetatens vedtak datert 13.10.2023 oppheves for bod med et areal p\u00e5 19 m2 . 2. Med hjemmel i plan- og bygningsloven \u00a7 19-2 innvilges dispensasjon fra KPA 2018 \u00a7 3.1 Plankrav og \u00a7 6.1.1 om byggegrense langs sj\u00f8 for bod med et areal p\u00e5 19 m2. 3. Med hjemmel i plan- og bygningsloven \u00a7\u00a7 20-1 og 21-4 gis det tillatelse til bod p\u00e5 19 m2. 4. Plan- og bygningsetatens vedtak datert 13.10.2023 opprettholdes for fasadeendring p\u00e5 naust i form av takvinduer og bruksendring av 2. etasje i naust til oppholdsrom. 5. Klagen tas delvis til f\u00f8lge. Dato: 19. mars 2024 Christine B. Meyer Christine Kahrs Byr\u00e5dsleder Byr\u00e5d for byutvikling Dokumentet er godkjent elektronisk. Vedlegg: Fagetatens notat datert 04.01.2024 med f\u00f8lgende vedlegg: 1. Oversiktskart 2. Flyfoto 3. Situasjonsplan 4. Supplerende klage 5. Klage 6. Avslag 7. Rammetillatelse 8. Tegninger 9. Uttalelse fra Bymilj\u00f8etaten 10. S\u00f8knad 5 "
}