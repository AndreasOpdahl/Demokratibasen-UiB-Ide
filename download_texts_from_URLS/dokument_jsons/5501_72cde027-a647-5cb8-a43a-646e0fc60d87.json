{
  "dokument_id": "72cde027-a647-5cb8-a43a-646e0fc60d87",
  "doc_type": "case_presentation",
  "kommune": 5501,
  "tittel": "Planprogram Kommunedelplan for naturmangfold 2025-2032 \u2013 Offentlig ettersyn",
  "url": "https://innsyn.tromso.kommune.no/application/getMoteDokument?dokid=2001828124",
  "tekst": "Arkivsaksnr. 22/19267-6 Saksbehandler Ragnhild Kirkhus Saksgang M\u00f8tedato Milj\u00f8-, idrett-, kultur- og 24.09.2024 samfunnsutviklingsutvalget Planprogram Kommunedelplan for naturmangfold 2025-2032 \u2013 Offentlig ettersyn Kommunedirekt\u00f8rens innstilling til vedtak: Troms\u00f8 kommune legger planprogram for kommunedelplan for naturmangfold 2025\u20132032 til offentlig ettersyn i seks uker fra kunngj\u00f8ringsdato, i henhold til plan- og bygningsloven \u00a711-14. Frist for innlevering av innspill og merknader til planprogrammet settes til 06.11.2024. Stig Tore Johnsen Mette Moh\u00e5g Kommunedirekt\u00f8r Direkt\u00f8r, Avdeling for bymilj\u00f8 1 Hva saken gjelder Saken gjelder utarbeidelse av Troms\u00f8 kommunes f\u00f8rste kommunedelplan for naturmangfold. Kommunedelplanens planprogram skal, etter krav fra plan- og bygningsloven, legges til offentlig ettersyn i minimum 6 uker, og det skal varsles planoppstart. Arbeidet med kommunedelplan for naturmangfold mottar \u00f8konomisk tilskudd fra Milj\u00f8direktoratet gjennom st\u00f8tteordningen Natursats, forutsatt oppfyllelse av to kriterier. 1. Rapportering om vedtak av planprogrammet, frist 31.10.2024. 2. Rapportering om endelig vedtak av kommunedelplanen, frist 31.03.2026. Det f\u00f8rste kriteriet im\u00f8tekommes ved \u00e5 vedta at planprogrammet legges til offentlig ettersyn, og dette anbefales \u00e5 gj\u00f8re i utvalgsm\u00f8tet 24.09. for \u00e5 n\u00e5 tidsfristen. Det oppfordres derfor til \u00e5 legge planprogrammet til offentlig ettersyn som det foreligger. Dersom utvalget \u00f8nsker st\u00f8rre eller mindre endringer i planprogrammet, kan dette fremmes som h\u00f8ringsinnspill eller under neste behandling av planprogrammet. I henhold til krav i plan- og bygningsloven redegj\u00f8r planprogrammet for: form\u00e5let med planarbeidet, planprosessen med frister og deltakere, opplegget for medvirkning, og mulige alternativer og behovet for utredninger. I tillegg sier planprogrammet noe om kommunens rolle for \u00e5 ivareta naturmangfold, sentrale lovverk og f\u00f8ringer og planlagt innhold i kunnskapsdelen og handlingsdelen. Planprogrammet er vedlagt saksframlegget. Saksutredning Bakgrunn for planarbeidet Naturen legger grunnlaget for livet p\u00e5 jorden og er en forutsetning for \u00e5 utvikle \u00f8konomisk og sosialt b\u00e6rekraftige samfunn. Samtidig forringes naturen raskere enn noen gang tidligere i menneskehetens historie, ogs\u00e5 i Norge. Naturtap av dette omfanget undergraver oppn\u00e5elsen av FNs b\u00e6rekraftsm\u00e5l, og det haster med \u00e5 reversere forringelsen av natur. Med dette som bakteppe har kommunestyret i Troms\u00f8 vedtatt \u00e5 utarbeide en kommunedelplan for naturmangfold. Kommunedelplanen skal f\u00f8lge opp delm\u00e5lene i kommuneplanens samfunnsdel (KPS) som omhandler klima- og milj\u00f8messig b\u00e6rekraft og arealstrategien for b\u00e6rekraftig bruk og tilrettelegging av areal. Kommunedelplanen er ogs\u00e5 innlemmet i planstrategi og planoversikt for perioden 2024\u20132027. Om forslaget til planprogram Hovedform\u00e5let med kommunedelplan for naturmangfold er todelt: \u2022 \u00c5 styrke kunnskapsgrunnlaget og kompetansen om naturmangfoldet i Troms\u00f8 kommune for en mer kunnskapsbasert, forutsigbar og forpliktende forvaltning. \u2022 \u00c5 angi retning for kommunens videre arbeid med \u00e5 ivareta naturmangfold. I praksis inneb\u00e6rer dette \u00e5 bidra til \u00e5 stanse tapet av natur og \u00e5 \u00f8ke restaureringen av forringede naturomr\u00e5der. Dette fordrer oppdatert, tilstrekkelig og tverrfaglig kunnskap om naturmangfoldet i kommunen, og planarbeidet skal bidra til \u00e5 samle eksisterende kunnskap og identifisere kunnskapsmangler og trusler mot naturmangfoldet. Videre skal kommunedelplanen sikre naturmangfold plass p\u00e5 den lokalpolitiske dagsordenen. Oppmerksomheten rundt naturmangfold skal l\u00f8ftes i kommuneadministrasjonen og blant innbyggere, n\u00e6ringsliv, politikere og andre beslutningstagere. Naturmangfold defineres som i naturmangfoldloven: begrepet favner biologisk mangfold, landskapsmessig mangfold og geologisk mangfold. Planprogrammet skal sette de overordnede rammene for hvordan kommunedelplanen skal utformes og hva den skal inneholde. Planprogrammet beskriver at kommunedelplanen skal best\u00e5 2 av en kunnskapsdel og en handlingsdel, for \u00e5 kunne oppfylle planens form\u00e5l om \u00e5 fungere som kunnskapsgrunnlag og styringsverkt\u00f8y. Planens kunnskapsdel skal samle eksisterende kunnskap om naturmangfoldet i Troms\u00f8 kommune og beskrive behovet for videre kunnskapsinnhenting. Det skal ogs\u00e5 gj\u00f8res rede for lokale utviklingstrekk og trusler mot naturmangfoldet. Handlingsdelen av kommunedelplanen skal si noe om prioriteringer for \u00e5 bevare Troms\u00f8s naturmangfold, og veilede i hvordan naturmangfold skal veies opp mot andre samfunnsinteresser. Handlingsdelen kommer ogs\u00e5 til \u00e5 inneholde en tiltaksliste som konkret bidrar til \u00e5 ivareta naturmangfoldet og \u00e5 avverge aktuelle trusler. Kommunen har ansvar for \u00e5 ivareta naturmangfold i sine roller som planmyndighet, arealmyndighet og saksbehandler, grunneier, lokal beredskapsmyndighet, innkj\u00f8per, arbeidsgiver, og veileder til innbyggere og n\u00e6ringsakt\u00f8rer. Milj\u00f8direktoratet regner arealbruksendringer som den klart viktigste \u00e5rsaken til at mange arter og naturtyper st\u00e5r i fare for \u00e5 forsvinne fra Norge. Summen av arealbruksendringer former i stor grad hvordan samfunnet utvikles og hvordan naturmangfoldet blir ivaretatt p\u00e5 kort og lang sikt. Derfor er helhetlig og langsiktig arealplanlegging vesentlig for \u00e5 hensynta naturmangfold. Konklusjon Planprogram for kommunedelplan for naturmangfold 2025\u20132032 legges til offentlig ettersyn i seks uker. Frist for innsending av h\u00f8ringsinnspill og merknader settes til 06.11.2024. Innspill til planarbeidet skal sendes inn skriftlig p\u00e5 \u00e9n av f\u00f8lgende m\u00e5ter: \u2022 Epost til postmottak@tromso.kommune.no \u2022 Digital prosjektside \u00abKommunedelplan for naturmangfold\u00bb \u2022 Brev til adressen: Troms\u00f8 kommune, seksjon for byutvikling Postboks 6900 9299 Troms\u00f8. Vedtakskompetanse Milj\u00f8-, idrett-, kultur- og samfunnsutviklingsutvalget. Vedlegg Kommunedelplan for naturmangfold 2025-2032 Planprogram - offentlig ettersyn 3 "
}