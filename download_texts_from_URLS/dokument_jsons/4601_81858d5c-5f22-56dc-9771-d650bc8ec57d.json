{
  "dokument_id": "81858d5c-5f22-56dc-9771-d650bc8ec57d",
  "doc_type": "case_attachment",
  "kommune": 4601,
  "tittel": "Svar p\u00e5 skriftlig sp\u00f8rsm\u00e5l nr. 5 fra Christine Henriksen \u00d8degaard (MDG) om drift av inkluderingssenteret - UHSO 2024",
  "url": "https://bergen.kommune.no/politikere-utvalg/api/fil/bk360/9748589/Svar-pa-skriftlig-sporsmal-nr-5-fra-Christine-Henriksen-Odegaard-MDG-om-drift-av-inkluderingssenteret-UHSO-2024",
  "tekst": " cc_Virksomhet Til Intern korrespondanse Bystyrets kontor V\u00e5r referanse: 2024/11321-3 Saksbehandler: Heidi Beate Fagerbakke Aasen Fra Dato: 12. februar 2024 Byr\u00e5d for barnevern, sosiale tjenester og mangfold Svar p\u00e5 skriftlig sp\u00f8rsm\u00e5l nr. 5 fra Christine Henriksen \u00d8degaard (MDG) om drift av inkluderingssenteret - UHSO 2024 I september vedtok bystyret at byr\u00e5det skulle jobbe videre med et forslag til vertsorganisasjon ved Bergen inkluderingssenter for \u00e5 ivareta senterets form\u00e5l om \u00e5 v\u00e6re et \u00e5pent hus for hele Bergen med aktiviteter fra morgen til kveld, i tr\u00e5d med saksutredningen. Sp\u00f8rsm\u00e5l til byr\u00e5den: Har byr\u00e5det landet p\u00e5 en modell for vertsorganisasjon? Hvor mye midler er satt av til drift av inkluderingssenteret i byr\u00e5dets budsjett? N\u00e5r blir lokalene tilgjengelig for leie for nabolag og frivillighet? Svar fra byr\u00e5den: Bergen inkluderingssenter \u00e5pner d\u00f8rene denne v\u00e5ren i et fantastisk flott bygg. Senteret skal romme tjenestene som jobber med bosetting og inkludering av innvandrere og flyktninger. Bygningsmassen inneholder b\u00e5de sv\u00f8mmebasseng, tre gymsaler og flotte fellesarealer som b\u00e5de nabolaget p\u00e5 Land\u00e5s og frivilligheten i hele Bergen vil f\u00e5 glede av. Akkurat n\u00e5 jobbes det p\u00e5 spreng med \u00e5 h\u00e5ndtere flyttingen av tjenester som i l\u00f8pet av halvannet \u00e5r er vokst p\u00e5 grunn av krigen i Ukraina. Bosettingen av flyktninger er seksdoblet fra planleggingen av senteret startet, noe som gir b\u00e5de utfordringer og muligheter for \u00e5 ta bygget i bruk. I budsjettet for 2024 er det satt av 12,9 millioner i driftsmidler til senteret. Det er ansatt en senterleder og det planlegges for kantinedrift i regi av \u00abMat og Prat\u00bb, som er en del av Nav Bergenhus. Senterlederen ble fra nytt\u00e5r av en del av Etat for inkludering (l\u00e5 frem til nytt\u00e5r i Kulturetaten) og det jobbes med en vertsorganisasjon rundt denne stillingen. Flere klubber skal ha aktivitet i idrettsfasilitetene i senteret og det vil v\u00e6re blant annet bueskyting, kampsport og sv\u00f8mming i bygget. Vi arbeider for \u00e5 f\u00e5 lagt ut lokalene i bygget som skal gj\u00f8res tilgjengelig for nabolag og frivillighet s\u00e5 snart som mulig. Charlotte Spurkeland - Byr\u00e5d for barnevern, sosiale tjenester og mangfold Dokumentet er godkjent elektronisk. "
}